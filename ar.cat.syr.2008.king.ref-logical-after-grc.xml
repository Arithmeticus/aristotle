<?xml version="1.0" encoding="UTF-8"?>
<!--<?xml-model href="http://textalign.net/release/TAN-2018/schemas/TAN-T.rnc" type="application/relax-ng-compact-syntax"?>
<?xml-model href="http://textalign.net/release/TAN-2018/schemas/TAN-T.sch" type="application/xml" schematypens="http://purl.oclc.org/dsdl/schematron"?>-->
<TAN-T xmlns="tag:textalign.net,2015:ns"
       id="tag:kalvesmaki.com,2014:tan-t:ar.cat.syr.2010.king.ref-logical-after-grc"
       TAN-version="2018">
    <head>
        <name>Categories, Aristotle, Syriac text edited by Daniel King</name>
        <license which="by_4.0"/>
        <licensor who="kalvesmaki"/>
       <source>
          <IRI>http://lccn.loc.gov/2010039953</IRI>
          <IRI>urn:isbn:9789004186606</IRI>
          <name>The earliest Syriac translation of Aristotle's Categories text, translation, and
             commentary</name>
          <name>earliest Syriac translation of Aristotle's Categories</name>
          <name>Categoriae. English &amp; Syriac</name>
          <desc>by Daniel King. Includes bibliographical references and index. Categories
             (Philosophy)</desc>
       </source>
        <key>
            <IRI>tag:kalvesmaki.com,2014:tan-key:aristotle</IRI>
            <name>General keywords associated with the Aristotle TAN collection</name>
            <location href="TAN-key/aristotle.TAN-key.xml"
                   when-accessed="2018-01-19T11:15:34.508-05:00"/>
        </key>
      <see-also relationship="model">
         <IRI>tag:kalvesmaki.com,2014:tan-t:ar.cat.grc.1949.minio-paluello:semantic-refs</IRI>
         <name>Categories, Aristotle, Greek text by Minio-Paluello</name>
         <location href="ar.cat.grc.1949.minio-paluello.ref-logical-native.xml"
            when-accessed="2018-02-13-05:00"/>
      </see-also>
      <see-also relationship="ade">
         <IRI>tag:kalvesmaki.com,2014:tan-t:ar.cat.syr.2010.king.ref-scriptum-after-grc</IRI>
         <name>Categories, Aristotle, Syriac text edited by Daniel King</name>
         <location href="ar.cat.syr.2008.king.ref-scriptum-after-grc.xml"
            when-accessed="2018-02-13-05:00"/>
      </see-also>
        <see-also relationship="ade">
            <IRI>tag:kalvesmaki.com,2014:tan-t:ar.cat.syr.2010.king.ref-scriptum-native</IRI>
            <name>Categories, Aristotle, Syriac text by Daniel King</name>
            <location href="ar.cat.syr.2008.king.ref-scriptum-native.xml"
                   when-accessed="2018-02-13T08:31:33.039-05:00"/>
        </see-also>
        <definitions>
         <algorithm xml:id="xslt1">
            <IRI>tag:textalign.net,2015:stylesheet:remodel-via-tan-t</IRI>
            <name>Stylesheet to create a TAN file.</name>
            <desc>Stylesheet at: ../../do%20things/configure%20parameters/parameters-for-TAN-output.xsl</desc>
         </algorithm>
         <div-type xml:id="title" which="title"/>
         <div-type xml:id="ch" which="chapter"/>
         <div-type xml:id="par" which="paragraph"/>
         <div-type xml:id="s" which="sentence"/>
         <div-type which="independent clause" xml:id="ic"/>
         <div-type which="afterword" xml:id="afterword"/>
            <work which="Aristotle, Categories"/>
            
            <person xml:id="kalvesmaki" which="Joel Kalvesmaki"/>
            <role xml:id="editor" which="editor"/>
            <role xml:id="stylesheet1" which="stylesheet"/>
            
            <relationship xml:id="ade" which="resegmented copy"/>
         <relationship xml:id="model" which="model"/>
        </definitions>
        
        <alter>
            <normalization which="no hyphens"/>
        </alter>
        <resp who="xslt1" roles="stylesheet1"/>
        <resp who="kalvesmaki" roles="editor"/>
       <change when="2018-03-07" who="kalvesmaki" flags="error">Fixed major blunder in segmentation.
          9.1-3 to 8.7-9 and 9.4 and 9.6 are out; 9.5 to 9.1 and 9.7 to 9.2. 9.2[olim 7].3 to 10.1.1
          and renumber 10.1.1-2 by +1. </change>
        <change when="2018-02-13" who="kalvesmaki">Started new file.</change>
      <change who="xslt1" when="2018-02-13T20:56:59.192-05:00">Input from file:/Users/joelk/Dropbox/TAN/library-arithmeticus/aristotle/ar.cat.syr.2008.king.ref-scriptum-after-grc.xml proporitionally inserted into template at file:/Users/joelk/Dropbox/TAN/library-arithmeticus/aristotle/ar.cat.grc.1949.minio-paluello.ref-logical-native.xml</change>
      <change when="2018-02-15" who="kalvesmaki">Hand-corrected alignments on sentence
         level.</change>
        </head>
    <body xml:lang="syr">
      <div type="title" n="title">ܟܬܒܐ ܕܩܛܓܘܪ̈ܝܘܣ ܕܐܪܝܣܛܘܛܠܝܣ ܦܝܠܣܘܦܐ </div>
      <div type="ch" n="1">
         <div type="par" n="1">
            <div type="s" n="1">ܐܷܘܴܡܾ̈ܘܢܾܘܡܘܱ ܆ ܗܢܘ ܕܝ̣ܢ ܫܘ̈ܝܝ ܫܡܐ ܡܬܐܡܪܝܢ ܗ̇ܢܘܢ ܕܫܡܐ ܕܓܘܐ ܗܘ. ܡܠܬܐ
               ܕܝܢ ܕܐܘܣܝܐ̣ ܐܚܪܬܐ ܗܝ. ܐܟܙܢܐ ܕܚܝܘܬܐ ܒܪܢܫܐ. ܐܦ ܗ̇ܘ ܕܨܝܪ. ܕܗܠܝܢ ܓܝܪ ܫܡܐ ܒܠܚܘܕ ܕܓܘܐ ܗܘ.
               ܡܠܬܐ ܕܝܢ ܕܐܘܣܝܐ ܐܚܪܬܐ ܗܝ. ܐܢ ܓܝܪ ܬܫ̇ܠܡ ܕܡ̣ܢܘ ܡܢ ܬܪ̈ܝܢ ܡܢ ܗܠܝ̣ܢ. ܡܫ̇ܠܡ ܐܢܬ ܕܚܝܘܬܐ
               ܐܝܬܘܗܝ܇ ܕܝܠܢܝܐ ܡܢ ܬܪ̈ܝܢ ܡܢ ܗܠܝܢ.܀ </div>
            <div type="s" n="2">ܣܘܢܘܢܡܘ̣ ܢܩ̈ܝܦܝ ܫܡܐ ܡܬܐܡܪܝܢ. ܗ̇ܢܘܢ ܕܫܡܐ ܕܓܘܐ. ܡܠܬܐ ܕܝܢ ܕܐܘܣܝܐ ܗܝ̣ ܟܕ
               ܗܝ̣. ܐܢ ܕܝܢ ܢܫܠܡ ܐܢܫ ܕܡܢܐ ܗܝ ܡܠܬܐ ܕܚܕ ܚܕ ܡܢ ܬܪ̈ܝܗܘܢ̣. ܡܫܠܡ ܐܢܬ ܕܚܝܘܬܐ ܐܝܬܝܗ̇ ܗܝ̣ ܟܕ
               ܗܝ̣ ܡܠܬܐ ܕܬܪ̈ܝܗܘܢ.܀</div>
            <div type="s" n="3"> ܦܷܐܪܾܘܢܾܘܡܘܴ ܗܢܘ ܕܝܢ ܡܢ ܫܡܐ ܡܬܐܡܪܝ̣ܢ. ܟܠ ܕܡܢ ܡܕܡ ܕܦܪܝܫ ܒܢܣܝܒܘܬܐ ܐܝܬ
               ܠܗ ܟܘܢܝܐ ܒܫܡܐ. ܐܟܙܢܐ ܕܡܢ ܓܪܡܛܝܩܘܬܐ̣ ܓܪܡܛܝܩܐ. ܘܡܢ ܓܢܒܪܘܬܐ ܓܢܒܪܐ. </div>
         </div>
      </div>
      <div type="ch" n="2">
         <div type="par" n="1">
            <div type="s" n="1">ܐܝܠܝܢ ܕܡܬܐܡܪ̈ܢ̣. ܡܢܗܘܢ ܒܓܕܝܠܘܬܐ ܕܥܡ ܚ̈ܕܕܐ ܡܬܐܡܪ̈ܢ̣. ܘܡܢܗܝ̣ܢ ܒܠܥܕ
               ܓܕܝܠܘܬܐ. </div>
            <div type="s" n="2">ܗܠܝܢ ܕܝܢ ܕܥܡ ܓܕܝܠܘܬܐ̣. ܐܟܙܢܐ ܕܐܢܫ ܪܗ̇ܛ. ܐܘ ܐܢܫ ܙܟ̇ܐ. ܗܠܝܢ ܕܝܢ ܕܒܠܥܕ
               ܡܢ ܓܕܝܠܘܬܐ̣. ܐܟܙܢܐ ܕܐܢܫܐ. ܬܘܪܐ ܪܗܛ ܙܟ̇ܐ.܀ ܐܝܠܝܢ </div>
         </div>
         <div type="par" n="2">
            <div type="s" n="1">ܕܐܝܬܝܗܝܢ. ܐܝܬ ܡ̇ܢ̣ ܕܕܡܕܡ ܕܣܝܡ ܡܬܐܡܪ̈ܢ. ܣܝ̈ܡܝ ܒܡܕܡ ܕܝܢ ܐܦ ܠܐ ܒܡܕܡ.
               ܐܟܙܢܐ ܕܐܢܫܐ. ܕܕܡܕܡ ܕܣܝܡ ܡܬܐܡܪ̣. ܕܐܢܫ ܒܪܢܫܐ. ܕܒܡܕܡ ܕܝܢ ܣܝܡ̣܁ ܘܠܐ ܒܡܕܡ. ܐܝܬ ܕܝܢ ܕܣܝ̈ܡܝ
               ܒܡܕܡ܁ ܕܕܡܕܡ ܕܝܢ ܕܣܝܡ̣܁ ܐܦܠܐ ܒܚܕ ܙܢܐ ܡܬܐܡܪ. ܣܝܡ ܒܡܕܡ ܕܝܢ ܐܡ̇ܪ ܐܢܐ̣. ܗ̇ܘ ܕܒܡܕܡ ܘܠܐ ܗܘܐ
               ܐܝܟ ܡܢܬܗ ܐܝܬܘܗܝ. ܘܠܐ ܡܨܝܐ ܕܒܠܥܕܘܗܝ ܢܗܘܐ̇. ܕܗ̇ܘ ܡܐ ܕܐܝܬܘܗܝ ܒܗ. ܐܟܙܢܐ ܕܓܪܡܛܝܩܘܬܐ ܕܣܝܡܐ
               ܒܢܦܫܐ. ܕܡܕܡ ܕܝܢ ܕܣܝܡ܁ ܠܐ ܡܬܐܡܪܐ. ܘܡܕܡ ܚܘܪܐ ܕܣܝܡ ܡ̇ܢ ܐܝܬܘܗܝ ܒܓܘܫܡܐ. ܟܠ ܓܘܢܐ ܒܓܘܫܡܐ ܗܘ.
               ܕܡܕܡ ܕܣܝܡ̣ ܘܠܐ ܚܕ ܡܬܐܡܪ. ܐܝܬ ܕܝܢ ܕܕܡܕܡ ܕܣܝܡ ܡܬܐܡܪܝܢ . ܐܦ ܣܝ̈ܡܝ ܒܡܕܡ ܐܝܬܝܗܘܢ. ܐܟܙܢܐ
               ܕܝܕܥܬܐ. ܒܡܕܡ ܡ̇ܢ ܣܝܡܐ ܕܐܝܬܝܗ̇ ܒܢܦܫܐ. ܐܝܟ ܕܕܡܕܡ ܕܝܢ ܕܣܝܡ ܡܬܐܡܪܐ. ܕܓܪܡܛܝܩܘܬܐ. ܐܝܬ ܕܝܢ
               ܕܠܐ ܣܝ̈ܡܝ ܒܡܕܡ ܐܝܬܝܗܘܢ. ܘܠܐ ܕܕܡܕܡ ܕܣܝܡ ܡܬܐܡܪܝܢ. ܐܟܙܢܐ ܕܦܠܢ ܒܪܢܫܐ ܐܘ ܦܠܢ ܣܘܣܝܐ . ܘܠܐ
               ܓܝܪ ܚܕ ܡܢ ܗܠܝܢ ܕܡܕܡ ܕܣܝܡ܁ ܐܦܠܐ ܣܝܡ ܒܡܕܡ ܡܬܐܡܪ. ܦܫܝܛܐܝܬ ܕܝܢ ܠܐ ܡ̈ܬܦܣܩܢܐ. ܘܐܝܠܝܢ
               ܕܒܡܢܝܢܐ ܐܢܘܢ. ܐܝܟ ܕܕܡܕܡ ܕܣܝܡ ܡ̣̇ܢ ܠܐ ܡܬܐܡܪܝܢ. ܣܝ̈ܡܝ ܒܡܕܡ ܕܝ̣ܢ ܠܐ ܡܕܡ ܟܠܐ ܕܢܗܘܘܢ.
               ܦܠܢܝܬ ܓܝܪ ܓܪܡܛܝܩܘܬܐ ܣܝܡܬ ܒܡܕܡ ܐܝܬܝܗ̇.</div>
         </div>
      </div>
      <div type="ch" n="3">
         <div type="par" n="1">
            <div type="s" n="1"> ܐܡܬܝ ܕܐܚܪܢܐ ܡܢ ܡܕܡ ܐܚܪܢܐ ܡܬܟܢܐ. ܐܝܟ ܕܡܢ ܡܕܡ ܕܣܝܡ܁ ܟܠ ܐܝܠܝܢ ܕܥܠ ܗ̇ܘ
               ܕܡܬܟܢܐ ܡܬܐܡܪ̈ܢ. ܕܐܝܟ ܗܠܝܢ ܐܦ ܥܠ ܗ̇ܘ ܕܣܝܡ ܡܬ̇ܐܡܪ̈ܢ. ܐܟܙܢܐ ܕܒܪ ܐܢܫܐ ܥܠ ܦܠܢ ܒܪܢܫܐ ܡܬܟܢܐ.
               ܚܝܘܬܐ ܕܝܢ ܥܠ ܒܪܢܫܐ ܡܕܝܢ ܐܦ ܥܠ ܦܠܢ ܒܪ ܐܢܫܐ ܡܬܟܢܝܐ ܗܝ̣ ܚܝܘܬܐ . ܦܠܢ ܓܝܪ ܒܪܢܫܐ ܐܦ ܒܪܢܫܐ
               ܐܝܬܗܘܝ̣ ܐܦ ܚܝܘܬܐ܀ </div>
            <div type="s" n="2">ܐܚܪ̈ܢܝܝ ܓܢܣܐ̣܁ ܕܠܘ ܬܚܘܬ ܚ̈ܕܕܐ ܡܛܟܣܝܢ. ܐܚܪܢܐ ܒܐܕܫܐ ܐܦ ܒܦܘܪܫܢܐ. ܐܝܟ
               ܙܢܐ ܕܚܝܘܬܐ̣ ܘܝܕܥܬܐ. ܦܘܪܫܢܐ ܕܝܢ ܕܚܝܘܬܐ̣. ܕܪ̈ܓܠܐ̣ ܘܦܪ̈ܘܚܐ. ܘܕܬܪ̈ܬܝܢ ܪ̈ܓܠܝܗܘܢ̣ ܘܐܝܠܝܢ
               ܕܒ̈ܡܝܐ. ܕܝܕܥܬܐ ܕܝܢ ܘܠܐ ܚܕܐ ܡܢ ܗܠܝܢ. ܠܐ ܓܝܪ ܦܪܝܫܐ ܝܕܥܬܐ ܡܢ ܝܕܥܬܐ ܒܗ̇ܝ ܕܐܝܬܘܗܝ. ܕܬܪ̈ܬܝܢ
               ܪ̈ܓܠܘܗܝ. </div>
            <div type="s" n="3">ܕܗܠܝܢ ܕܝܢ ܓܢ̈ܣܐ ܕܬܚܘܬ ܚ̈ܕܕܐ ܡܛܟܣܝ̣ܢ ܘܠܐ ܡܕܡ ܟܠܐ̇. ܕܗ̣ܢܘܢ ܟܕ ܗ̣ܢܘܢ
               ܦܘܪ̈ܫܢܐ ܢܗܘܘܢ. ܒܗ̇ܢܘܢ ܓܝܪ ܥ̈ܠܝܐ ܡܬܟܢܝ̣ܢ. ܐܦ ܗ̇ܢܘܢ ܓܢ̈ܣܐ ܕܬܚܘܬܝܗܘܢ܁ ܡܕܝܢ ܕܐܝܟ ܟܡܐ
               ܕܐܝܬܝܗܘܢ ܦܘܪ̈ܫܢܐ ܕܗ̇ܘ ܕܡܬܟܢܐ. ܕܐܝܟ ܗܠܝܢ ܗ̇ܘܝ̣ܢ. ܕܐܦ ܗ̇ܘ ܕܠܬܚܬ ܣܝܡ܁ </div>
         </div>
      </div>
      <div type="ch" n="4">
         <div type="par" n="1">
            <div type="s" n="1">ܕܐܝܠܝܢ ܕܠܐ ܗܘܐ ܒܝܕ ܓܕܝܠܘܬܐ ܡܬܐܡܪܝ̣ܢ. ܟܠܚܕ ܚܕ ܡܢܗܘܢ̣. ܐܘ ܐܘܣܝܐ
               ܡܫܘܕܥ̣. ܐܘ ܟܡܝܘܬܐ. ܐܘ ܙܢܐ. ܐܘ ܠܘܬ ܡܕܡ܁ ܐܘ ܕܐܝܟܐ. ܐܘ ܕܐܡܬܝ. ܐܘ ܕܣܝܡ. ܐܘ ܕܐܝܬ. ܐܘ
               ܕܚ̇ܐܫ. ܐܘ ܥ̇ܒܕ. </div>
            <div type="s" n="2">ܐܝܬܘܗܝ ܕܝܢ ܐܘܣܝܐ ܐܝܟ ܕܠܡܐܡܪ̣ ܐܟܙܢܐ ܕܒܪܢܫܐ. ܘܣܘܣܝܐ. ܟܡܝܘܬܐ ܕܝܢ ܐܟܙܢܐ
               ܕܬܪ̈ܬܝܢ ܐ̈ܡܝܢ ܐܘ ܬܠܬ ܐܡ̈ܝܢ. ܙܢܐ ܕܝ̣ܢ ܚܘܪܐ. ܓܪܡܛܝܩܐ. ܠܘܬ ܡܕܡ ܕܝܢ ܐܝܟ ܙܢܐ ܕܐܥܦܐ. ܪܒܐ.
               ܕܐܝܟܐ ܕܝ̣ܢ. ܒܒܝܬܐ. ܒܫܘܩܐ. ܐܡܬܝ ܕܝܢ. ܐܟܙܢܐ ܕܐܬܡܠܝ. ܐܫܬܩܕ. ܕܣܝܡ ܕܝ̣ܢ. ܐܟܙܢܐ ܕܡܓܣ. ܝܬ̇ܒ.
               ܐܝܬ ܕܝ̣ܢ. ܐܟܙܢܐ ܕܣܐܝܢ. ܡܙܝܢ. ܕܥ̇ܒܕ ܕܝ̣ܢ. ܐܟܙܢܐ ܕܦܣ̇ܩ ܡܘܩܕ. ܕܚܐܫ ܕܝ̣ܢ. ܐܟܙܢܐ ܕܡܬܦܣܩ
               ܝܩ̇ܕ܀ </div>
            <div type="s" n="3">ܟܠ ܚܕ ܚܕ ܡܢ ܗܠܝܢ ܕܝܢ. ܕܐܬܐܡܪ. ܗ̣ܘ ܡܢܗ ܘܠܗ̣. ܐܦ ܠܐ ܒܚܕܐ ܩܛܦܣܝܣ. ܗܢܘ
               ܕܝܢ ܠܡܐܡܪ ܕܐܝܢ̇. ܐܘ ܐܦܘܦܣܝܣ ܗܢܘ ܕܝܢ ܠܡܐܡܪ ܕܠܐ ܗܘܝܐ. ܒܕܘܟ ܕܝܢ ܟܕ ܡܬܓܕܠܝܢ ܗܠܝܢ ܥܡ
               ܚܕ̈ܕܐ̣. ܗܘܝܐ ܐܦܘܦܣܝܣ ܐܘ ܩܛܦܣܝܣ ܐܘ ܫܪܝܪܬܐ ܐܘ ܕܓܠܬܐ. ܐܝܠܝܢ ܕܝܢ ܕܐܦ ܠܐ ܒܚܕܐ ܡܢ ܓܕܝ̈ܠܘܬܐ
               ܡܬܐܡܪܝ̣ܢ. ܠܐ ܫܪܝܪܬܐ̣ ܐܦܠܐ ܕܓܠܬܐ ܐܝܬ. ܐܟܙܢܐ ܕܒܪܢܫܐ ܬܘܪܐ. ܪܗ̇ܛ ܙܟ̇ܐ܀ </div>
         </div>
      </div>
      <div type="ch" n="5">
         <div type="par" n="1">
            <div type="s" n="1">ܥܠ ܐܘܣܝܐ.܀ ܐܘܣܝܐ ܕܝܢ ܐܝܬܝܗ̣̇. ܗ̇ܝ ܕܛܒ ܡܐܪܢܝܐ. ܘܗܝ̇ ܕܛܒ ܓܢܣܢܝܐ.
               ܘܩܕܡܐܝܬ ܘܡܐܪܢܐܝܬ ܡܬܐܡܪܐ. ܗ̇ܝ ܕܠܐ ܗܘܐ ܕܕܡܕܡ ܕܣܝܡ ܡܬܐܡܪܐ. ܘܐܦ ܠܐ ܕܒܣܝܡܐ ܕܒܡܕܡ ܐܝܬܝܗ̣̇.
               ܐܟܙܢܐ ܕܦܠܢ ܒܪܢܫܐ̇. ܐܘ ܦܠܢ ܣܘܣܝܐ. </div>
            <div type="s" n="2">ܐܘ̈ܣܝܣ ܕܝܢ ܬܪ̈ܝܢܝܬܐ ܡܬܐܡܪ̈ܢ̣. ܗܠܝܢ ܕܐܕ̈ܫܐ ܕܐܘ̈ܣܝܣ ܩܕ̈ܡܝܬܐ ܡܬܐܡܪ̈ܢ
               ܕܐܝܬܝܗܝܢ. ܕܗ̣ܢܘܢ ܟܕ ܗ̣ܢܘܢ ܐܦ ܓܢ̈ܣܐ ܕܗܠܝܢ ܐܕ̈ܫܐ. ܐܟܙܢܐ ܕܦܠܢ ܡ̇ܢ ܒܪ ܐܢܫܐ ܒܐܕܫܐ̣ ܒܪܢܫܐ
               ܐܝܬܘܗܝ̣. ܓܢܣܐ ܕܝܢ ܕܐܕܫܐ̣. ܗܢܐ ܐܝܬܘܗܝ̣ ܚܝܘܬܐ. ܐܘ̈ܣܝܣ ܗܟܝܠ ܬܪ̈ܝܢܝܬܐ ܡܬܐܡܪ̈ܢ ܗܠܝܢ. ܐܟܙܢܐ
               ܕܒܪܢܫܐ ܘܚܝܘܬܐ. </div>
            <div type="s" n="3">ܓܠܝܐ ܗܝ ܕܝܢ ܕܐܝܢܐ ܕܡܢ ܐܝܠܝܢ ܕܡܬܐܡܪܝܢ ܕܡܢ ܡܕܡ ܕܣܝܡ ܗܘ̣. ܐܢܢܩܐ ܕܐܦ
               ܒܫܡܐ ܘܡܠܬܐ ܢܬܟܢܐ ܗ̇ܘ ܕܡܢܗ ܡܬܬܣܝܡ. ܐܟܙܢܐ ܒܪܢܫܐ ܕܡܕܡ ܕܣܝܡ ܡܬܐܡܪ. ܕܐܢܫ ܒܪܢܫܐ. ܘܡܬܟܢܐ
               ܫܡܐ. ܟܘܢܝܐ ܓܝܪ ܕܒܪܢܫܐ̣ ܡܢ ܦܠܢ ܒܪܢܫܐ ܢܬܟܢܐ. ܦܠܢ ܓܝܪ ܒܪܢܫܐ ܘܒܪܢܫܐ ܐܝܬܘܗܝ̣ ܐܦ ܚܝܘܬܐ.
               ܐܟܙܢܐ ܕܫܡܐ ܘܡܠܬܐ ܥܠ ܗ̇ܘ ܕܡܢܗ ܣܝܡ ܢܬܟܢܐ. </div>
            <div type="s" n="4">ܐܝܠܝܢ ܕܝܢ ܕܣܝܡ ܒܡܕܡ ܐܝܬܘܗܝ. ܥܠ ܣܓ̈ܝܐܐ ܡ̣̇ܢ. ܠܐ ܫܡܐ ܐܦܠܐ ܡܠܬܐ ܡܬܟܢܝܐ
               ܕܗ̇ܘ ܕܣܝܡ܁ ܥܠ ܚ̈ܕܚܕܢܐ ܕܝܢ ܠܫܡܐ ܡ̣̇ܢ ܠܐ ܡܕܡ ܡܥܘܟ ܕܢܬܟܢܐ. ܥܠ ܗ̇ܘ ܕܡܢܗ ܣܝܡ܁ ܡܠܬܐ ܕܝܢ ܠܐ
               ܡܨܝܐ. ܐܟܙܢܐ ܕܚܘܪܐ ܕܒܗ̇ܘ ܕܣܝܡ܁ ܗܢܘ ܕܝܢ ܒܓܘܫܡܐ. ܡܬܟܢܐ ܕܡܕܡ ܕܣܝܡ܁ ܗ̇ܘ ܓܝܪ ܓܘܫܡܐ ܚܘܪܐ
               ܡܬܐܡܪ. ܡܠܬܐ ܕܝܢ ܕܗ̇ܘ. ܕܚܘܪܘܬܐ̣ ܠܐ ܡܬܘܡ ܡܬܟܢܝܐ ܕܓܘܫܡܐ. </div>
            <div type="s" n="5">ܟܠܗܝܢ ܕܝܢ ܐܚܪ̈ܢܝܬܐ ܕܡܢ ܐܝܠܝܢ ܕܣܝܡ ܡܬܐܡܪ̈ܢ̣. ܕܐܘ̈ܣܝܣ ܩܕܡ̈ܝܬܐ̣. ܐܘ
               ܕܒܗܝܢ ܣܝ̈ܡܢ ܐܝܬܝܗܝܢ. </div>
            <div type="s" n="6">ܗܕܐ ܕܝܢ ܡܢ ܟܠ ܚܕܐ ܚܕܐ ܡܢ ܐܝܠܝܢ ܕܡܬܩܪ̈ܒܢ. ܐܟܙܢܐ ܕܚܝܘܬܐ ܥܠ ܒܪܢܫܐ.
               ܡܬܟܢܝܐ. ܡܕܝܢ ܐܦ ܥܠ ܦܠܢ ܒܪܢܫܐ. ܚܝܘܬܐ̣ ܬܬܟܢܐ. ܐܢ ܗ̣ܘ ܓܝܪ ܕܐܦܠܐ ܥܠ ܚܕ ܚܕ ܡܢ ܦܠܢ ܒܪܢܫܐ̣.
               ܐܦܠܐ ܥܠ ܦܠܢ ܒܪܢܫܐ. ܟܠ ܟܠܗ. ܬܘܒ ܓܘܢܐ ܒܓܘܫܡܐ. ܘܐܢ ܠܐ ܒܟܠ ܚܕ ܚܕ ܡܢ ܓܘܫ̈ܡܐ̣. ܘܐܦܠܐ
               ܒ̈ܓܘܫܡܐ ܟܠ ܟܠܗ ܬܗܘܐ. ܐܝܟܢܐ ܕܟܠܗܝܢ ܐܚܪ̈ܢܝܬܐ. ܐܘ ܐܝܟ ܕܡܢ ܣܝܡܐ ܕܐܘܣ̈ܝܣ ܩܕܡ̈ܝܬܐ ܢܬܐܡܪ̈ܢ̣.
               ܐܘ ܐܝܟ ܕܒܗܠܝܢ ܣܝ̈ܡܢ ܐܝܬܝܗܝܢ. </div>
            <div type="s" n="7">ܟܕ ܠܐ ܕܝܢ ܐܝܬܝܗܝܢ ܕܐܘ̈ܣܝܣ ܩܕܡ̈ܝܬܐ̣. ܠܐ ܡܨܝܐ ܡܕܡ ܕܐܚܪ̈ܢܝܬܐ ܢܗܘܐ.
               ܟܠܗܝܢ ܓܝܪ ܐܚܪ̈ܝܬܐ ܐܘ ܕܡܢ ܗܠܝܢ ܕܣ̈ܝܡܢ ܡܢ ܗܠܝܢ ܡܬܐܡܪ̈ܢ. ܐܘ ܕܒܗܠܝܢ ܣܝ̈ܡܢ. ܐܟܙܢܐ ܕܐܢ ܠܐ
               ܢܗ̈ܘܝܢ ܐܘ̈ܣܝܣ ܩܕܡ̈ܝܬܐ̣ ܘܠܐ ܡܨܝܐ ܠܡܗܘܐ ܡܕܡ ܡܢ ܐܚܪ̈ܢܝܬܐ. </div>
         </div>
         <div type="par" n="2">
            <div type="s" n="1">ܕܗܠܝܢ ܕܝܢ ܐܘ̈ܣܝܣ ܬܪ̈ܝܢܝܬܐ̣. ܝܬܝܪܐܝܬ ܐܘܣܝܐ ܠܐܕܫܐ ܩܪܝܒܐ. ܝܬܝܪ ܡܢ
               ܕܠܓܢܣܐ. ܩܪܝܒܐ ܗܝ ܓܝܪ ܕܐܘܣܝܐ ܩܕܡܝܬܐ. </div>
            <div type="s" n="2">ܐܢ ܓܝܪ ܢܫ̣ܠܡ ܠܐܘܣܝܐ ܩܕܡܝܬܐ ܕܡܢܐ ܐܝܬܝܗ̇ ܝܬܝܪ ܝܕܝܥܐܝܬ ܘܕܝܠܢܐܝܬ̣. ܡܫܠܡ
               ܐܕܫܐ. ܐܘ ܡܫܠܡ ܓܢܣܐ. ܐܟܙܢܐ ܕܐܢ ܐܢܫ ܒܪ ܐܢܫܐ̣. ܝܬܝܪ ܝܕܝܥܐܝܬ ܘܕܝܠܢܐܝܬ ܡܫܠܡ܁ ܟܕ ܡܫܠܡ ܒܪ
               ܐܢܫܐ. ܐܘ ܚܝܘܬܐ. ܗ̇ܝ ܓܝܪ ܕܝܬܝܪܐܝܬ ܐܝܬܝܗ̇ ܝܕܝܥܬܐ ܕܦܠܢ ܒܪܢܫܐ. ܗ̇ܝ ܓܝܪ ܓܘܢܝܬܐ̣. ܘܐܦ ܗ̇ܝ
               ܕܦܠܢ. ܐܝܠܢܐ ܕܟܕ ܬܫ̣ܠܡ ܝܕܝܥܐ. ܐܢ ܬܫ̣ܠܡ ܐܝܠܢܐ ܐܘ ܢܨܒܬܐ </div>
            <div type="s" n="3">ܬܘܒ ܐܘܣ̈ܝܣ ܩܕܡ̈ܝܬܐ ܡܛܠ ܕܬܚܘܬ ܟܠܗܝܢ ܐܚܪ̈ܢܝܬܐ ܣܝ̈ܡܝܢ. ܐܦ ܐܚܪ̈ܢܝܬܐ
               ܟܠܗܝܢ̣ ܥܠ ܗܠܝܢ ܡܫܬܡܗܢ. ܐܘ ܕܒܗܝܢ ܐܝܬܝܗܝܢ. ܘܡܛܠ ܗܕܐ ܡܬܐܡܪܐ ܝܬܝܪܐܝܬ ܐܘܣܝ̈ܣ. ܐܝܟܢܐ ܕܝܢ
               ܐܘ̈ܣܝܣ ܩܕܡ̈ܝܬܐ ܠܘܬ ܟܠܗܝܢ ܐܚܪ̈ܢܝܬܐ ܐܝܬܝܗܝܢ̣. ܗܟܢܐ ܐܦ ܐܕܫܐ ܐܝܬܘܗܝ ܠܘܬ ܓܢܣܐ. ܐܕܫܐ ܓܝܪ
               ܬܚܝܬ ܓܢܣܐ ܣܝܡ܁ ܬܘܒ ܓܢ̈ܣܐ ܥܠ ܐܕܫ̈ܐ ܡܬܟܢܝܢ. ܐܕܫ̈ܐ ܕܝܢ ܥܠ ܓܢ̈ܣܐ̣ ܠܐ ܥ̈ܛܦܝܢ ܡܕܝܢ ܐܦ ܡܢ
               ܗܠܝܢ ܐ̈ܕܫܐ ܕܓܢܣܐ ܝܬܝܪ ܐܘܣܝܐ. </div>
            <div type="s" n="4">ܗܢ̣ܘܢ ܕܝܢ ܐܕܫ̈ܐ ܟܘܠ ܕܠܐ ܐܝܬܝܗܘܢ ܓܢ̈ܣܐ̣. ܠܝܬ ܕܝܬܝܪ ܡܢ ܚܒܪܗ ܐܝܬܘܗܝ
               ܐܘܣܝܐ. ܠܝܬ ܓܝܪ ܠܡܬܠ ܕܝܬܝܪ ܕܝܠܢܝ ܡܢ ܦܠܢ ܒܪܢܫܐ ܠܡܬܠ ܒܪܢܫܐ̇. ܐܘ ܦܠܢ ܣܘܣܝܐ. ܒܗ ܕܝܢ ܒܙܢܐ
               ܐܦ ܥܠ ܐܘܣ̈ܝܣ ܩ̈ܕܡܝܬܐ̣. </div>
            <div type="s" n="5">ܠܝܬ ܐܘܣܝܐ ܕܝܬܝܪܐ ܗܝ ܚܕܐ ܡܢ ܚܒܪܬܗ̇. ܠܐ ܓܝܪ ܝܬܝܪܐ ܒܡܕܡ ܗ̇ܝ ܕܦܠܢ ܒܪܢܫܐ
               ܐܘܣܝܐ ܗܘ. ܐܘ ܦܠܢ ܬܘܪܐ. </div>
         </div>
         <div type="par" n="3">
            <div type="s" n="1">ܘܠܝܐܝܬ ܕܝܢ ܡܢ ܒܬܪ ܐܘܣ̈ܝܣ ܩܕܡ̈ܝܬܐ ܠܚܘܕܐܝܬ ܡܢ ܐܚܪ̈ܢܝܬܐ̇ . ܐܕܫ̈ܐ ܘܓܢ̈ܣܐ
               ܡܬܐܡܪܝܢ ܐܘܣ̈ܝܣ ܬܪ̈ܝܢܝܬܐ܁܀ ܠܚܘܕܐܝܬ ܓܝܪ ܡܘܕܥܝܢ ܠܐܘ̈ܣܝܣ ܩܕܡ̈ܝܬܐ̣. ܟܘ̈ܢܝܐ ܗܠܝܢ ܕܡܬܟܢܝܢ.
               ܒܪܢܫܐ ܓܝܪ ܐܢ ܢܫ̣ܠܡ ܐܢܫ ܕܡܢܘ̣. ܐܕܫܐ ܐܘ ܓܢܣܐ ܕܝܠܢܐܝܬ ܡܫܠܡ. ܘܝܬܝܪܐܝܬ ܝܕܝܥܐ ܥ̇ܒܕ ܠܗ ܟܕ
               ܒܪܢܫܐ ܐܘ ܚܝܘܬܐ ܬܫܠܡ܁ ܡܕܡ ܕܝܢ ܡܢ ܗܠܝܢ ܐܚܪ̈ܢܝܬܐ ܟܠ ܐܝܢܐ ܕܡܫܠܡ ܐܢܫ̣. ܢܘܟܪܝܐ ܗܘ̇ܐ ܟܕ
               ܡܫܠܡ܁ ܐܟܙܢܐ ܕܚܘܪܐ. ܐܘ ܪܗܛ̇. ܐܘ ܡܕܡ ܡܢ ܐܝܠܝܢ ܕ̇ܕܐܝܟ ܗܠܝܢ. ܡܕܝܢ ܘܠܝܐܝܬ ܗܠܝܢ ܒܠܚܘܕ ܡܢ
               ܗܠܝܢ ܐܚܪ̈ܢܐ ܐܘ̈ܣܝܣ ܡܬܐܡܪܝܢ. </div>
            <div type="s" n="2">ܬܘܒ ܐܘ̈ܣܝܣ ܩܕܡ̈ܝܬܐ. ܡܛܠ ܕܬܚܝܬ ܟܠܗܝܢ ܐܚܪ̈ܢܝܬܐ ܣܝ̈ܡ̣ܢ. ܐܦ ܟܠܗܝܢ
               ܐܚܪ̈ܢܝܬܐ ܒܗܠܝܢ ܡܬܟܢܝ̣ܢ ܐܘ̈ܣܝܣ ܡܐܪ̈ܢܝܬܐ ܡܬܐܡܪ̈ܢ . ܐܟܙܢܐ ܓܝܪ ܕܐܘ̈ܣܝܣ ܩܕܡ̈ܝܬܐ ܠܘܬ
               ܐܚܪ̈ܢܝܬܐ ܟܠܗܝܢ ܐܝܬܝܗܝܢ̣. ܗܟܢܐ ܐܦ ܐܕ̈ܫܐ ܐܦ ܓܢ̈ܣܐ ܕܐܘ̈ܣܝܣ̣. ܠܘܬ ܟܠܗܝܢ ܗܠܝܢ ܕܫܪܟܐ
               ܐܝܬܝܗܝܢ. ܒܗܠܝܢ ܓܝܪ ܡܬܟܢܝܢ ܟܠܗܘܢ ܗܠܝܢ. ܕܫܪܟܐ. ܠܦܠܢ ܓܝܪ ܒܪ ܐܢܫܐ ܐܡ̇ܪ ܐܢܬ ܓܪܡܛܝܩܐ. ܡܕܝܢ
               ܐܦ ܒܪܢܫܐ̣ ܐܦ ܚܝܘܬܐ ܓܪܡܛܝܩܐ ܐܡ̇ܪ ܐܢܬ. ܗܟܘܬ ܕܝܢ ܐܦ ܥܠ ܗܠܝܢ ܐܚܪ̈ܢܝܬܐ. </div>
         </div>
         <div type="par" n="4">
            <div type="s" n="1">ܓܘܢܐܝܬ ܕܝܢ ܥܠ ܟܠ ܐܘܣܝܐ ܐܝܬܝܗ̣̇. ܗ̇ܝ ܕܠܐ ܗܘܐ ܒܡܕܡ ܣܝ̣ܡܐ. </div>
            <div type="s" n="2">ܐܘܣܝܐ ܓܝܪ ܩܕܡܝܬܐ̣. ܐܦܠܐ ܕܡܕܡ ܕܣܝܡ ܐܝܬܝܗ̇. ܡܬܐܡܪܐ. [ܐܘܣܝܐ ܓܝܪ
               ܩܕܡܝܬܐ̣. ܠܐ ܕܕܡܕܡ ܕܣܝܡ ܡܬܐܡܪܐ̣.] ܘܐܦ ܠܐ ܕܕܐܝܟ ܕܒܡܕܡ ܣܝܡܐ ܐܝܬܝܗ̇. </div>
            <div type="s" n="3">ܕܐܘܣ̈ܝܣ ܬܪ̈ܝܢܝܬܐ: ܓܠܝܐ ܡ̇ܢ ܐܦ ܗܟܢܐ̣. ܕܐܦ ܠܐ ܚܕܐ ܐܝܬܝܗ̇ ܣܝܡܬ ܒܡܕܡ܁
               ܒܪܢܫܐ ܓܝܪ ܕܕܡܕܡ ܕܣܝܡ ܡܬܐܡܪ. ܒܗ̇ܝ ܕܦܠܢ ܒܪܢܫܐ. ܕܒܡܕܡ ܕܝܢ ܕܣܝܡ܁ ܠܐ ܐܝܬܘܗܝ. ܠܐ ܗܘܐ ܓܝܪ
               ܒܐܢܫ ܒܪܢܫܐ ܐܝܬܘܗܝ ܒܪܢܫܐ. ܒܗ̇ ܕܝܢ ܒܕܡ̣ܘܬܐ ܐܦ ܗܝ̣ ܚܝܘܬܐ ܕܕܡܕܡ ܕܣܝܡ ܡ̇ܢ ܡܬܐܡܪܐ. ܕܦܠܢ
               ܒܪܢܫܐ. ܠܐ ܕܝܢ ܚܝܘܬܐ ܒܦܠܢ ܒܪܢܫܐ̇. [ܗ̇ܝ ܕܐܝܟ ܐܝܕܐ ܕܒܡܕܡ ܣܝܡܐ.] </div>
            <div type="s" n="4">ܬܘܒ ܕܝܢ ܡܢ ܐܝܠܝܢ ܕܣܝ̈ܡܝ ܒܡܕܡ ܐܢܘܢ. ܒܫܡܐ ܡ̇ܢ ܒܙܒ̣ܢ ܠܐ ܡܥܘܟ ܕܢܬܟܢܐ ܐܝܟ
               ܕܕܡܕܡ ܕܣܝܡ. ܒܡܠܬܐ ܕܝ̣ܢ ܠܐ ܡܨܝܐ.܀ ܕܐܘܣ̈ܝܣ ܕܝܢ ܬܪ̈ܝܢܝܬܐ ܡܬܟܢܝܢ ܐܦ ܒܡܠܬܐ ܐܝܟ ܕܕܡܕܡ ܕܣܝܡ.
               ܐܦ ܒܫܡܐ. ܡܠܬܐ ܓܝܪ ܕܒܪܢܫܐ ܥܠ ܦܠܢ ܒܪܢܫܐ ܡܟܢܐ ܐܢܬ. ܐܦ ܠܚܝܘܬܐ. </div>
            <div type="s" n="5">ܡܕܝܢ ܠܐ ܐܝܬܝܗ̇ ܐܘܣܝܐ ܡܢ ܐܝܠܝܢ ܕܒܡܕܡ ܣܝ̈ܡܢ. </div>
            <div type="s" n="6">ܠܐ ܕܝܢ ܕܝܠܝܬܐ ܗܝ ܗܕܐ ܕܐܘܣܝܐ. ܐܠܐ ܐܦ ܦܘܪܫܢܐ ܕܐܝܢܐ ܕܠܘ ܒܡܕܡ ܣܝܡ
               ܐܝܬܘܗܝ. ܕܐܝܬ ܠܗ ܪ̈ܓܠܐ̣ ܘܬܪ̈ܬܝܢ ܪ̈ܓܠܐ. ܕܡܕܡ ܕܣܝܡ ܡ̇ܢ ܡܬܐܡܪ. ܗܢܘ ܕܝܢ ܕܒܪܢܫܐ. ܕܒܡܕܡ ܕܝܢ
               ܕܣܝܡ ܠܐ ܐܝܬܘܗܝ. ܠܐ ܗܘܐ ܓܝܪ ܒܒܪܢܫܐ ܐܝܬܘܗܝ ܗ̇ܘ ܕܬܪ̈ܬܝܢ ܪ̈ܓܠܘܗܝ ܘܐܦܠܐ ܕܐܝܬ ܠܗ ܪ̈ܠܓܐ. </div>
            <div type="s" n="7">ܘܐܦ ܡܠܬܐ ܕܝܢ ܡܬܟܢܝܐ ܗ̇ܝ ܕܦܘܪܫܢܐ. ܒܗ̇ܘ ܡܐ ܕܡܬܐܡܪܐ ܦܘܪܫܢܐ. ܐܟܙܢܐ ܕܗ̇ܘ
               ܕܪ̈ܓܠܐ ܥܠ ܒܪܢܫܐ ܡܬܟܢܝܐ. ܘܐܦ ܡܠܬܐ ܕܪ̈ܓܠܐ̣ ܬܬܟܢܐ ܥܠ ܒܪܢܫܐ. ܪ̈ܓܠܐ ܗܘ ܓܝܪ ܒܪܢܫܐ. </div>
            <div type="s" n="8">ܠܐ ܕܝܢ ܫ̈ܓܫܢ̣ ܠܢ ܡ̈ܢܘܬܐ ܕܐܘܣ̈ܝܣ. ܐܝܟ ܡ̇ܢ ܕܒܡܕܡ ܣܝ̈ܡܢ ܒܟܠܐ ܕܕܡܕܡ
               ܡܬܐܠܨܝܢܢ̇. ܕܠܘ ܐܘܣ̈ܝܣ ܢܐܡܪ ܕܐܝܬܝܗܝܢ. ܠܘ ܓܝܪ ܗܟܢܐ ܢܬܐܡܪ ܗܠܝܢ ܕܒܡܕܡ ܣܝ̈ܡܢ ܐܝܟ ܡ̈ܢܘܬܐ
               ܐ̈ܢܝܢ ܕܒܡܕܡ̇. </div>
         </div>
         <div type="par" n="5">
            <div type="s" n="1">ܐܝܬܝܗ̇ ܕܝܢ ܒܐܘܣܝܐ ܐܦ ܦܘܪܫܢܐ ܗ̇ܝ ܕܟܠ ܒܢܩܝܦܘܬ ܫܡܐ ܕܡܢܗ ܡܬܐܡܪ̈ܢ ܟܘܠ ܓܝܪ
               ܟܘܢܝܐ ܕܡܢ ܗܠܝܢ̣. ܐܘ ܥܠ ܠܐ ܡ̈ܬܦܣܩܢܐ. ܐܘ ܥܠ ܐܕܫ̈ܐ. </div>
            <div type="s" n="2">ܡܢ ܐܘܣܝܐ ܓܝܪ ܩܕܡܝܬܐ̣ ܐܦܠܐ ܚܕ ܟܘܢܝܐ ܐܝܬ. ܠܐ ܓܝܪ ܡܬܐܡܪ̈ܢ ܥܠ ܡܕܡ
               ܕܣܝܡܐ.܀ ܕܐܘ̈ܣܝܣ ܕܝܢ ܬܪ̈ܝܢܝܬܐ̣. ܐܕܫܐ ܡ̇ܢ ܥܠ ܠܐ ܡܬܦܣܩܢܐ̣ ܡܬܟܢܐ. ܓܢܣܐ ܕܝܢ̣ ܥܠ ܠܐ
               ܡ̈ܬܦܣܩܢܐ ܘܥܠ ܐܕܫ̈ܐ. ܒܗ̇ ܕܝܢ ܒܕܡܘܬܐ ܐܦ ܦܘܪܫܢܐ ܥܠ ܐܕܫ̈ܐ ܘܥܠ ܠܐ ܡ̈ܬܦܣܩܢܐ ܡܬܟܢܐ. </div>
            <div type="s" n="3">ܐܦ ܠܡܠܬܐ ܕܝܢ̣ ܡ̈ܩܒܠܢ ܐܘ̈ܣܝܣ ܩܕܡ̈ܝܬܐ̇. ܕܐܕ̈ܫܐ ܘܓ̈ܢܣܐ. ܐܦ ܐܕܫܐ ܕܝܢ̣
               ܕܓܢܣܐ. </div>
            <div type="s" n="4">ܟܠ ܓܝܪ ܕܡܬܐܡܪ ܥܠ ܗ̇ܘ ܕܡܬܟܢܐ̣. ܗܢܐ̣ ܐܦ ܥܠ ܗ̇ܘ ܕܬܚܘܬܘܗܝ ܣܝܡ ܡܬܐܡܪ. ܒܗ̇
               ܕܝܢ ܒܕܡܘܬܐ̣. ܐܦ ܡܠܬܐ ܕܦܘܪܫܢܐ̣. ܡܩܒܠܐ ܐܕܫ̈ܐ ܘܠܐ ܡ̈ܬܦܣܩܢܐ. ܢܩ̈ܝܦ ܫܡܐ ܕܝܢ ܐܦ ܗ̣ܘ ܫܡܐ
               ܕܓܘܐ ܗܘ̣. ܘܗ̣ܝ ܡܠܬܐ. </div>
            <div type="s" n="5">ܐܝܟܢܐ ܕܟܠ ܐܝܠܝܢ ܕܡܢ ܐܘܣ̈ܝܣ̣. ܐܦ ܕܦܘܪܫܢܐ ܒܢܩܝܦܘܬ ܫܡܐ ܡܬܐܡܪܝܢ. </div>
         </div>
         <div type="par" n="6">
            <div type="s" n="1">ܟܠ ܐܘܣܝܐ ܕܝܢ ܡܣܬܒܪܐ ܕܗܢܐ ܡܚܘܝܐ. </div>
            <div type="s" n="2">ܠܐ ܡ̈ܬܦܣܩܢܐ ܓܝܪ ܘܕܡܢܝܢܐ̣ ܡ̈ܫܘܕܥܢܐ ܐܝܬܝܗܘܢ. </div>
            <div type="s" n="3">ܐܘܣ̈ܝܣ ܕܝܢ ܬܪ̈ܝܢܝܬܐ ܡܬܚܙܝܢ ܡ̇ܢ ܕܡܝܐܝܬ ܒܐܣܟܡܐ ܕܩܪܝܬܐ ܕܗܢܐ ܡܕܡ
               ܡܫ̈ܘܕܥܢ. ܐܡܬܝ ܕܢܐܡܪ ܒܪܢܫܐ ܐܘ ܚܝܘܬܐ. ܠܐ ܕܝܢ ܫܪܝܪܐ. ܐܠܐ ܝܬܝܪ̣ ܕܐܝܢܘ ܡܕܡ ܕܡܫܘܕܥ. ܠܐ ܓܝܪ
               ܐܝܬܘܗܝ ܗ̇ܘ ܕܣܝܡ̇. ܐܝܟܢܐ ܕܐܘ̈ܣܝܣ ܩ̈ܕܡܝܬܐ. ܐܠܐ ܕܣܓ̈ܝܐܐ ܒܪܢܫܐ ܡܬܐܡܪ̣. ܐܦ ܚܝܘܬܐ. ܠܘ ܕܝ̣ܢ
               ܫܚܝܡܐܝܬ ܕܐܝܢܘ. ܐܟܙܢܐ ܕܚܘܪܐ. ܠܐ ܓܝܪ ܡܕܡ ܐܚܪܝܢ ܡܫܘܕܥ ܚܘܪܐ ܐܠܐ ܕܐܝܢܘ. ܕܐܕܫܐ ܕܝܢ ܘܓܢܣܐ ܥܠ
               ܐܘܣܝܐ ܕܐܝܢܐ. ܦܪܝܫܐ. ܐ̇ܝܕܐ ܗܝ ܓܝܪ ܦܠܢܝܬ ܐܘܣܝܐ ܡܫܘܕܥ. </div>
            <div type="s" n="4">ܐܝܟ ܕܒܣܘܓܐܐ ܕܝ̣ܢ ܥܠ ܓܢܣܐ ܝܬܝܪ. ܡܢ ܕܥܠ ܐܕܫܐ ܡܬܥܒܕ ܦܘܪܫܢܐ. ܟܕ ܚܝܘܬܐ
               ܓܝܪ ܬܬܐܡܪ̣. ܣܓ̈ܝܐܬܐ ܚܒ̇ܫ ܝܬܝܪ ܡܢ ܒܪܢܫܐ. </div>
         </div>
         <div type="par" n="7">
            <div type="s" n="1">ܐܝܬ ܕܝܢ ܠܐܘ̈ܣܝܣ̣. ܕܠܐ ܢܗܘܐ ܡܕܡ ܕܠܩܘܒܠܐ̇. </div>
            <!--<div type="s" n="2"/>-->
            <div type="s" n="3">ܐܟܙܢܐ ܕܠܦܠܢ ܒܪܢܫܐ. ܠܝܬ ܓܝܪ ܡܕܡ ܕܕܠܩܘܒܠܐ. ܐܦ ܠܐ ܠܒܪ ܐܢܫܐ ܐܘ ܠܚܝܘܬܐ. </div>
            <div type="s" n="4">ܠܝܬ ܓܝܪ ܡܕܡ ܕܕܠܩܘܒܠܐ̣. ܠܐ ܗܘܐ ܕܝܢ ܕܝܠܢܝ ܕܐܘܣܝܐ. ܐܠܐ ܐܦ ܐܚܪ̈ܢܝܬܐ
               ܣܓ̈ܝܐܬܐ ܐܝܬ ܠܡܫܟܚܘ̣. ܐܝܟ ܕܥܠ ܟܡܝܘܬܐ. ܠܬܪ̈ܬܝܢ ܓܝܪ ܐܡ̈ܝ̣ܢ ܠܝܬ ܕܠܩܘܒܠܐ. ܐܘ ܠܥܣܪ̈. ܐܘ
               ܠܡܕܡ ܐܚܪܝܢ ܕܐܝܟ ܗܢܐ. ܐܠܐ ܐܢ ܕܠܡܐ ܐܢܫ ܠܣܓ̈ܝܐܐ ܕܠܩܘܒܠܐ ܕܡܕܡ ܢܐܡܪ ܕܐܝܬܘܗܝ. ܐܘ ܠܪܒܐ
               ܕܠܩܘܒܠܐ ܕܙܥܘܪܐ. ܠܟܡܝܘܬܐ ܕܝܢ ܦܪܝܫܐ̣ ܠܝܬ ܠܗ̇ ܡܕܡ ܕܠܩܘܒܠܐ.܀ </div>
         </div>
         <div type="par" n="8">
            <div type="s" n="1">ܡܣܬܒܪ ܕܝܢ ܐܘܣܝܐ ܕܠܐ ܡܩܒܠܐ ܝܬܝܪܘܬܐ ܘܒܨܝܪܘܬܐ. ܐ̇ܡܪ ܐܢܐ ܕܝ̣ܢ. ܠܐ ܗܘܐ
               ܕܐܘܣܝܐ ܡܢ ܐܘܣܝܐ̇. ܠܐ ܐܝܬܝܗ̇ ܝܬܝܪ ܡܢ ܐܘܣܝܐ . ܗܕܐ ܓܝܪ ܐܡܝܪܐ ܕܐܝܬܝܗ̇. ܐܠܐ ܟܠܚܕܐ ܚܕܐ ܡܢ
               ܐܘܣܝܐ ܕܗܢܐ ܡܕܡ̣܁ ܠܐ ܡܬܐܡܪܐ ܝܬܝܪ ܐܘ ܒܨܝܪ. ܐܟܙܢܐ ܕܐܢ ܐܝܬܝܗ̇ ܐܘܣܝܐ ܗ̇ܘ ܡܐ ܕܐܝܬܘܗܝ
               ܒܪܢܫܐ̣. ܠܐ ܐܝܬܘܗܝ ܝܬܝܪ ܘܒܨܝܪ ܒܪܢܫܐ. ܘܠܐ ܗ̣ܘ ܠܗ ܐܘ ܡܢ ܐܚܪܢܐ. </div>
            <div type="s" n="2">ܠܐ ܓܝܪ ܐܝܬܘܗܝ ܐܚܪܢܐ ܕܐܚܪܢܐ ܝܬܝܪ ܒܪܢܫܐ̇. ܐܝܟ ܙܢܐ ܕܐܝܬܘܗܝ ܚܘܪܐ̇.
               ܕܐܝܬܘܗܝ ܡܢ̇ ܐܚܪܢܐ ܝܬܝܪ ܚܘܪܐ̇. ܘܐܚܪܢܐ ܡܢ ܐܚܪܢܐ ܝܬܝܪ ܐܘ ܒܨܝܪ. ܗ̣ܘ ܕܝܢ ܡܢ ܝܬܗ ܝܬܝܪ ܘܒܨܝܪ
               ܡܬܐܡܪ. ܐܝܟ ܙܢܐ ܕܓܘܫܡܐ̇. ܕܚܘܪܐ ܐܝܬܘܗܝ ܕܝܬܝܪ ܚܘܪܐ ܡܬܐܡܪ. ܗܫܐ ܡܢ ܩܕܡ̈ܝܬܐ̇. ܘܚܡܝܡܐ ܕܝܬܝܪ
               ܚܡܝܡ ܘܒܨܝܪ ܡܬܐܡܪ. ܐܘܣܝܐ ܕܝܢ ܠܐ ܡܬܐܡܪܐ ܕܝܬܝܪ ܘܒܨܝܪ. ܠܐ ܓܝܪ ܡܬܐܡܪ ܒܪܢܫܐ ܕܝܬܝܪ ܗܫܐ ܒܪ
               ܐܢܫܐ ܡܢ ܩܕܡܝܬܐ. ܘܐܦ ܠܐ ܐܝܠܝܢ ܕܐܝܬܝܗܝܢ ܐܘܣ̈ܝܣ ܐܚܪ̈ܢܝܬܐ. ܡܕܝ̣ܢ ܠܐ ܡܩܒܠܐ ܐܘܣܝܐ ܝܬܝܪ
               ܘܒܨܝܪ. </div>
         </div>
         <div type="par" n="9">
            <div type="s" n="1">ܗ̇ܝ ܕܝܢ ܡܣܬܒܪܐ ܕܝܬܝܪ ܕܝܠܝܬܐ ܠܐܘܣܝܐ ܐܝܬܝܗ̣̇. ܗ̇ܝ ܕܗ̣ܝ ܟܕ ܗ̣ܝ.
               ܘܒܡܢܝܢܐ̣. ܡܩܒܠܢܝܬܐ ܗܝ ܕܐܝܠܝܢ ܕܕܠܩܘܒܠܐ. ܐܟܙܢܐ ܕܥܠ ܐܚܪ̈ܢܐ̣. ܐܦܠܐ ܚܕ ܐܝܬ ܡܕܡ ܕܕܐܝܟ ܗܢܐ
               ܠܡܩܪܒ ܠܗ̇. ܟܠ ܐܝܢܐ ܕܠܐ ܐܝܬܘܗܝ ܐܘܣܝܐ. ܘܗ̇ܝ ܕܒܡܢܝܢܐ ܓܝܪ ܡܩܒܠܢܝܬܐ ܗܝ ܕܕܠܩܘܒܠܐ. ܐܟܙܢܐ
               ܕܓܘܢܐ ܕܒܗ ܐܝܬܘܗܝ. ܘܗ̣ܘ ܟܕ ܗ̣ܘ ܒܡܢܝܢܐ ܠܐ ܐܝܬܘܗܝ. ܚܕ ܚܘܪܘܬܐ ܘܐܘܟܡܘܬܐ. ܘܐܦܠܐ ܬܘܒ ܗ̣ܘ ܟܕ
               ܗ̣ܘ ܣܘܥܪܢܐ ܚܕ ܒܡܢܝܢܐ ܐܝܬܘܗܝ. ܒܝܫܐ ܘܚܦܝܛܐ. ܒܗ ܕܝܢ ܒܙܢܐ ܐܦ ܥܠ ܐܚܪܢܐ ܕܠܐ ܐܝܬܘܗܝ ܐܘܣܝܐ. </div>
            <div type="s" n="2">ܐܘܣܝܐ ܕܝܢ ܚܕܐ ܘܗ̣ܝ ܟܕ ܗ̣ܝ ܒܡܢܝܢܐ̣. ܐܝܬܝܗ̇ ܡܩܒܠܢܝܬܐ ܕܕܠܩܘܒܠܐ. ܐܟܙܢܐ
               ܕܐܢܫ ܒܪܢܫܐ. ܘܗ̣ܘ ܟܕ ܗ̣ܘ ܚܕ ܐܝܬܘܗܝ. ܘܒܙܒܢ ܚܘܪܐ. ܘܒܙܒܢ ܐܘܟܡܐ ܗ̇ܘܐ . ܘܚܡܝܡܐ ܘܩܪܝܪܐ.
               ܘܒܝ̣ܫܐ ܘܚܦܝܛܐ. </div>
            <div type="s" n="3">ܥܠ ܐܚܪ̈ܢܐ ܕܝ̣ܢ. ܘܠܐ ܥܠ ܚܕ ܡܬܚܙܝܐ ܕܐܝܟ ܗܕܐ. ܐܠܐ ܐܢ ܐܢܫ ܢܩܘܡ ܠܘܩܒܠ
               ܡܠܬܐ ܘܢܐܡܪ̈. ܕܡܩܒܠܢܐ ܗܘ ܪܥܝܢܐ ܕܠܩܘܒܠܝܘܬܐ. ܡܩܒܠ ܓܝܪ ܡ̈ܠܐ ܗ̣ܘ ܪܥܝܢܐ ܘܫܪܪܐ ܘܕܓܠܘܬܐ.
               ܐܟܙܢܐ ܕܐܢ ܫܪܝܪܐ ܡܠܬܐ ܕܗ̇ܝ ܕܝ̇ܬܒ ܟܕ ܢܩܘܡ̣. ܗ̣ܘ ܗܢܐ ܕܓܠܐ ܐܝܬܘܗܝ̣. ܒܗ ܓܝܪ ܒܙܢܐ ܐܦ ܥܠ
               ܪ̈ܥܝܢܐ̣. ܐܢ ܐܢܫ ܢܬܪܥܐ ܫܪܝܪܐܝܬ ܕܝ̇ܬܒ ܐܢܫ ܟܕ ܢܩܘܡ̣܁ ܗ̣ܘ ܗܢܐ̣ ܕܓܠܐܝܬ ܡܬܪܥܐ. ܘܗ̣ܘ ܟܕ ܗ̣ܘ
               ܪܥܝܢܐ ܐܝܬ ܠܗ ܥܠܘܗܝ. </div>
            <div type="s" n="4">ܐܢ ܕܝܢ ܐܢܫ ܐܦ ܠܗܕܐ ܢܩ̇ܒܠ. ܐܠܐ ܒܙܢܐ ܗܢܐ̇ ܦܪܝܫ. ܐܝܠܝܢ ܓܝܪ ܕܒܐ̈ܘܣܝܣ
               ܡܫܬܚܠܦ̣ܢ. ܡ̈ܩܒܠܢܝܬܐ ܐ̈ܢܝܢ ܕܕܠܩܘܒܠܐ. ܩܪܝܪܐ ܓܝܪ ܡܢ ܚܡܝܡܐ ܗ̇ܘܐ ܡܫܚܠܦ. ܘܡܫܬܓܢܐ ܓܝܪ ܐܦ
               ܐܘܟܡܐ ܡܢ ܚܘܪܐ ܘܚܦܝܛ ܡܢ ܒܝ̣ܫܐ. ܒܗ ܕܝܢ ܒܙܢܐ ܐܦ ܥܠ ܟܠ ܚܕܐ ܚܕܐ ܡܢ ܐܚܪ̈ܢܝܬܐ ܗ̇ܘ ܕܡܩܒܠ
               ܫܘܚܠܦܐ̣. ܗ̣ܘ ܐܝܬܘܗܝ ܡܩܒܠܢܐ ܕܕܠܩ̈ܘܒܠܝܬܐ. ܡܠܬܐ ܕܝܢ ܘܪܥܝܢܐ̣ . ܗܠܝܢ ܡ̇ܢ ܕܠܐ ܡܬܙܝܥܢܘܬܐ
               ܒܟܠܙܒ̣ܢ ܟܠܢܐܝܬ ܡ̈ܩܘܝܢ. ܡܢ ܗ̇ܝ ܕܝ̣ܢ ܕܡܬܬܙܝܥ ܣܘܥܪܢܐ ܘܗܘܝܐ ܥܠܝܗ̇ ܕܠܩܘܒܠܝܘܬܐ. ܡܠܬܐ ܓܝܪ
               ܗ̣ܝ ܟܕ ܗ̣ܝ ܡܩܘܝܐ ܕܝ̇ܬܒ ܐܢܫ. ܣܘܥܪܢܐ ܕܝܢ ܐܬܙܝܥ ܘܡܢ ܗܕܐ ܕܒܙܒܢ ܫܪܝܪܬܐ̣ ܘܒܙܒܢ ܕܓܠܬܐ ܗܘܝܐ
               ܡܬܐܡܪܐ. ܒܗ ܕܝܢ ܒܙܢܐ ܐܦ ܥܠ ܪܥܝܢܐ. </div>
            <div type="s" n="5">ܐܝܟܢܐ ܕܒܙܢܐ ܡ̇ܢ ܕܝܠܝܬܐ ܐܝܬܝܗ̇ ܕܐܘܣܝܐ̣. ܕܐܝܟ ܕܡܢܗ̇ ܫܘܚܠܦܐ ܡܩܒܠܢܝܬܐ
               ܬܗܘܐ ܕܕܠܩܘܒܠܐ. ܐܢ ܕܝܢ ܐܢܫ ܐܦ ܠܗܠܝܢ ܡ̇ܩܒܠ. ܕܪܥܝܢܐ ܘܡܠܬܐ ܡܩܒ̈ܠܬܐ ܐܢܘܢ ܕܕܠܩ̈ܘܒܠܝܬܐ. </div>
            <div type="s" n="6">ܠܐ ܕܝܢ ܐܝܬܝܗ̇ ܗܕܐ ܫܪܝܪܬܐ. ܡܠܬܐ ܓܝܪ ܘܪܥܝܢܐ ܠܐ ܗܘܐ ܕܒܗ̇ ܟܕ ܒܗ̇
               ܡܩܒܠܝܢ̇. ܡܬܐܡܪܝܢ ܕܡ̈ܩܒܠܢܐ ܐܢܘܢ ܕܕܠܩ̈ܘܒܠܝܬܐ. ܐܠܐ ܒܗ̇ܝ ܕܒܚܫܐ ܡܕܡ ܐܚܪܢܐ ܗ̈ܘܝ. ܒܗ̇ܝ ܓܝܪ
               ܕܐܝܬܘܗܝ ܣܘܥܪܢܐ ܐܘ ܠܐ ܐܝܬܘܗܝ̣. ܒܗܕܐ ܡܠܬܐ ܡܬܐܡܪܐ ܕܫܪܝܪܬܐ ܐܘ ܕܓܠܬܐ ܐܝܬܝܗ̇. ܠܘ ܒܗ̇ ܟܕ ܒܗ̇
               ܡܬܐܡܪܐ ܕܡܩܒܠܬܐ ܗܘ ܕܐܝܠܝܢ ܕܕܠܩܘܒܠܐ. ܐܝܟ ܕܠܡܐܡܪ ܓܝܪ ܘܠܐ ܡܕܡ ܠܐ ܡܠܬܐ ܡܬܬܙܝܥܐ ܘܐܦ ܠܐ
               ܪܥܝܢܐ. ܡܕܝܢ ܘܐܦܠܐ ܐܝܬܝܗܘܢ ܡܩ̈ܒܠܢܐ ܕܕܠܩܘܒܠܐ. ܟܕ ܘܠܐ ܚܕܐ ܗܘܬ ܒܗܘܢ. ܐܘܣܝܐ ܕܝܢ ܒܗ̇ ܟܕ ܒܗ̇
               ܡܩܒܠܐ ܕܕܠܩܘܒܠܐ. ܒܗܕܐ ܕܡܩܒܠܢܝܬܐ ܐܝܬܝܗ̇ ܕܕܠܩܘܒ̈ܠܝܬܐ ܡܬܐܡܪܐ. ܟܘܪܗܢܐ ܓܝܪ ܘܚܘܠܡܢܐ ܡܩܒܠܐ.
               ܘܚܘܪܘܬܐ ܘܐܘܟܡܘܬܐ. ܘܟܠ ܚܕܐ ܡܢ ܐܝܠܝܢ ܕܕܐܝܟ ܗܠܝܢ ܗܝ ܡܩܒܠܐ. ܘܡܩܒܠܢܝܬܐ ܕܕܠܩ̈ܘܒܠܝܬܐ ܡܬܐܡܪܐ. </div>
            <div type="s" n="7">ܡܕܝܢ ܕܝܠܝܬܐ ܬܗܘܐ ܕܐܘܣܝܐ̣. ܕܗ̣ܝ ܟܕ ܗ̣ܝ ܚܕܐ ܒܡܢܝܢܐ ܬܗܘܐ ܡܩܒܠܢܝܬܐ
               ܕܕܠܩܘܒܠܝܘܬܐ. </div>
            <div type="s" n="8">ܥܠ ܐܘܣܝܐ ܡ̇ܢ ܗܠܝܢ ܢܬܐܡܪ̈ܢ. </div>
         </div>
      </div>
      <div type="ch" n="6">
         <div type="par" n="1">
            <div type="s" n="1">ܕܥܠ ܟܡܝܘܬܐ. ܟܡܝܘܬܐ ܕܝ̣ܢ. ܐܝܬ ܕܦܪܝܫܐ̣ ܘܐܝܬ ܕܡܚܝܕܐ̣ ܘܗܝ̇ ܡ̇ܢ ܕܣܝ̣ܡܐ
               ܐܝܬ ܠܗܝܢ ܠܘܬ ܚ̈ܕܕܐ ܠܡ̈ܢܘܬܗ̇ ܢܩ̈ܝܦܢ ܠܚ̈ܕܕܐ. ܗ̇ܝ ܕܝܢ ܕܠܐ ܐܝܬ ܠܗܝܢ ܣܝܡܐ ܐܝܬܝܗ̇. </div>
            <div type="s" n="2">ܗ̇ܝ ܕܦܪܝܫܐ. ܐܟܙܢܐ ܕܡܢܝܢܐ ܘܡܠܬܐ. ܕܡܚܝܕܐ̣ ܕܝ̣ܢ. ܓܪ̈ܡܡܐ. ܘܫܛܝܚܘܬܐ. ܓܘܫܡܐ. ܬܘܒ ܕܝܢ ܥܡ ܗܠܝ̣ܢ. ܘܐܦ ܙܒܢܐ ܘܕܘܟܬܐ </div>
            <div type="s" n="3">. ܕܡ̈ܢܘܬܐ ܓܝܪ ܕܡܢܝܢܐ̣ ܠܝܬ ܬܚܘܡܐ ܓܘܢܝܐ ܕܠܘܬܗ ܢܩ̈ܦܢ ܡ̈ܢܘܬܗ̇. ܐܟܙܢܐ
               ܕܚܡܫܐ ܡ̈ܢܘܬܐ ܐ̈ܢܝܢ ܕܥܣܪ̈ܐ ܘܠܐ ܠܘܬ ܚܕ ܬܚܘܡܐ ܓܘܢܝܐ. ܡܕܝܢ ܟܠ ܟܠܗ ܠܝܬ ܠܢ ܠܡܣܒ ܥܠ ܡܢܝܢܐ
               ܬܚܘܡܐ ܓܘܢܝܐ ܕܡ̈ܢܘܬܐ ܐܠܐ ܦܪ̈ܝܫܢ. ܐܝܟܢܐ ܕܡܢܝܢܐ ܕܐܝܠܝܢ ܕܦܪ̈ܝܫܢ ܐܝܬܘܗܝ. </div>
            <div type="s" n="4">ܒܗ̇ ܕܝܢ ܒܕܡܘܬܐ ܐܦ ܡܠܬܐ ܕܐܝܠܝܢ ܕܦܪ̈ܝܫܢ. ܕܟܡܝܘܬܐ ܓܝܪ ܐܝܬܝܗ̇ ܡܠܬܐ ܓܠܝܐ
               ܗܝ. ܡܬܡܫܚܐ ܓܝܪ̣ ܡܢ ܪܘܡܐ ܕܐ̈ܬܘܬܐ. ܐܝܬ ܐܝܕܐ ܕܟܪܝܐ ܘܐܝܬ ܕܪܒܐ. ܐܡ̇ܪ ܐܢܐ ܕܝܢ ܡܠܬܐ̣. ܗ̇ܝ
               ܕܥܡ ܩܠܐ ܗܘܝܐ. ܕܠܝܬ ܠܗ̇ ܘܐܦ ܠܐ ܚܕ ܬܚܘܡܐ ܓܘܢܝܐ ܕܡܩܦ ܠܡ̈ܢܘܬܗ̇. ܠܐ ܓܝܪ ܐܝܬ ܬܚܘܡܐ ܓܘܢܝܐ
               ܕܠܗ ܢܩܦ ܪܘܟܒܐ ܕܐ̈ܬܘܬܐ ܠܚ̈ܕܕܐ. ܐܠܐ ܟܠ ܚܕܐ ܚܕܐ ܡܢܗܝܢ ܦܪܝܫܐ ܡܢܗ̇ ܘܠܗ̇. </div>
            <div type="s" n="5">ܣܘܪܛܐ ܓܝܪ ܐܡܝܢܐܝܬ ܐܝܬ ܠܡܣܒ ܬܚܘܡܐ ܓܘܢܝܐ ܕܠܘܬܗ ܢܩ̇ܝܦܢ ܡ̈ܢܘܬܗ. ܢܘܩܙܐ
               ܘܫܛܝܚܘܬܐ ܣܘܪܛܐ. ܡ̈ܢܘܬܐ ܓܝܪ ܕܐܷܦܻܝܦܾܕܾܐ ܠܘܬ ܬܚܘܡܐ ܡܕܡ ܓܘܢܝܐ ܢܩ̈ܝܦܢ. </div>
            <div type="s" n="6">ܗܟܘܬ ܕܝܢ ܘܐܦ ܥܠ ܓܘܫܡܐ ܐܝܬ ܠܟ ܠܡܣܒ ܬܚܘܡܐ ܓܘܢܝܐ̣. ܣܘܪܛܐ ܘܫܛܝܚܘܬܐ ܠܘܬ
               ܗ̇ܘ ܕܡܩܦ ܠܡ̈ܢܘܬܐ ܕܓܘܫ̈ܡܐ. </div>
            <div type="s" n="7">ܘܐܝܬܓܝܪ ܘܐܦ ܙܒܢܐ ܘܕܘܟܬܐ ܡܢ ܐܝܠܝܢ ܕܕܐܝܟ ܗܠܝܢ. ܙܒܢܐ ܓܝܪ ܕܗ̣ܫܐ̣. ܡ̇ܩܦ
               ܠܗ̇ܘ ܕܥ̣ܒܪ ܘܠܗ̇ܘ ܕܥܬܝܕ. </div>
            <div type="s" n="8">ܬܘܒ ܕܝܢ ܕܘܟܬܐ ܡܢ ܐܝܠܝܢ ܕܡ̈ܚ̣ܝܕܢ ܐܝܬܝܗ̇. ܕܘܟܬܐ ܓܝܪ ܐܝܬܝܗ̣̇. ܕܐܚ̇ܕܐ
               ܠܡ̈ܢܘܬܗ ܕܓܘܫܡܐ ܘܠܘܬ ܬܚܘܡܐ ܡܕܡ ܓܘܢܝܐ ܡܩܦܐ. ܡܕܝܢ ܐܦ ܡ̈ܢܘܬܐ ܕܕܘܟܬܐ ܕܐܚܕܐ ܠܡ̈ܢܘܬܗ ܕܓܘܫܡܐ
               ܠܘܬ ܬܚܘܡܐ ܡܩܦܐ̣. ܠܘܬ ܗ̇ܘ ܕܐܦ ܡ̈ܢܘܬܗ ܕܓܘܫܡܐ. ܐܝܟܢܐ ܕܡܚܝܕܐܝܬ ܬܗܘܐ ܐܦ ܕܘܟܬܐ. ܠܘܬ ܓܝܪ̣.
               ܚܕ ܬܚܘܡܐ ܓܘܢܝܐ ܠܡ̈ܢܘܬܗ̇ ܡ̇ܩܦ. </div>
         </div>
         <div type="par" n="2">
            <div type="s" n="1">ܬܘܒ ܡܢ ܗܠܝܢ ܡ̇ܢ ܕܣܝܡܐ ܐܝܬ ܠܗܝܢ ܠܘܬ ܚܕܕ̈ܐ ܒܡ̈ܢܘܬܐ ܕܒܗܘܢ ܡܚܝܕܝܢ. ܘܡܢ
               ܗܠܝܢ ܕܠܝܬ ܠܗܘܢ ܣܝܡܐ̣. ܐܟܙܢܐ ܕܡ̈ܢܘܬܐ ܡ̇ܢ ܕܣܘܪ̈ܛܐ̣ ܐܝܬ ܠܗܘܢ ܣܝܡܐ ܠܘܬ ܚ̈ܕܕܐ. ܟܠ ܚܕܐ
               ܡܢܗܝܢ ܓܝܪ ܣܝܡܐ ܒܕܘܟ. ܘܐܝܬ ܠܟܘܢ ܠܡܦܪܫ ܘܠܡܬܠ ܕܐܝܟܐ ܣܝܡܐ ܟܠ ܚܕܐ ܚܕܐ ܡܢܗܝܢ ܒܐܷܦܻܝܦܾܕܐ.
               ܘܕܠܐܝܕܐ ܡܢܬܐ ܡܢ ܗܠܝܢ ܕܫܪܟܐ ܢܩܦܐ. ܒܗ ܕܝܢ ܒܙܢܐ ܐܦ ܠܡ̈ܢܘܬܐ ܕܐܦܝܦܕܐ ܐܝܬ ܣܝܡܐ ܡܕܡ܁ ܗܟܘܬ
               ܓܝܪ ܐܢ ܬܫܠܡ ܕܐܝܟܢܐ ܣܝܡܐ ܟܠܚܕܐ ܡܢܗܝ̣ܢ. ܘܕܐܝܠܝܢ ܠܘܬ ܚܕܕܐ ܢܩ̈ܦܢ̣ </div>
            <div type="s" n="2">ܘܐܝܠܝܢ ܕܡ̈ܚܝܕܢ. ܒܗ̇ ܒܕܡܘܬܐ ܘܐܦ ܐܝܠܝܢ ܕܕܘܟܬܐ. </div>
            <div type="s" n="3">ܥܠ ܡܢܝܢܐ ܕܝ̣ܢ ܠܝܬ ܠܗ ܠܐܢܫ ܠܡܬܚܪܝܘ ܕܢܚܘܪ. ܕܡ̈ܢܘܬܗ ܣܝܡܐ ܡܕܡ ܐܝܬ ܠܗܝܢ ܠܘܬ ܚܕܕܐ. ܐܘ ܕܩ̈ܝܡܢ ܒܕܘܟ̇. ܐܘ ܕܐܝܠܝܢ ܡ̈ܢܘܬܗ ܢܩ̈ܝܦܢ ܠܚ̈ܕܕܐ. ܐܦܠܐ ܓܝܪ ܗܠܝܢ ܕܙܒܢܐ. ܐܦܠܐ ܓܝܪ ܚܕܐ ܡܢ ܡ̈ܢܘܬܗ ܕܙܒܢܐ ܡ̈ܩܘܝܢ. ܗ̇ܘ ܓܝܪ ܕܠܐ ܐܝܬ ܠܗܘܢ ܕܢܩܘܐ̣. ܐܝܟܢܐ ܐܝܬ ܠܗ ܣܝܡܐ ܡܕܡ܁ </div>
            <div type="s" n="4">ܐܠܐ ܝܬܝܪܐܝܬ ܐܢ ܬܐܡܪ ܛܟܣܐ ܡܕܡ ܐܝܬ ܠܗ. ܗ̇ܘ ܡ̇ܢ̣ ܕܙܒܢܐ ܩܕܡܝܐ ܐܝܬܘܗܝ. </div>
            <div type="s" n="5">ܗ̇ܘ ܕܝܢ ܐܚܪܢܐ̣ ܥܠ ܡܢܝܢܐ. ܒܗ ܒܙܢܐ ܩܕܡܝܐ ܡܬܡܢܐ ܚܕ ܡܢ ܬܪ̈ܝܢ. ܘܬܪ̈ܝܢ ܡܢ
               ܬܠܬܐ ܘܗܟܢܐ ܛܟܣܐ ܡܕܡ ܐܝܬ. ܣܝܡܐ ܕܝܢ ܠܐ ܐܝܬ ܠܟ ܕܬܣܒ. </div>
            <div type="s" n="6">ܐܦ ܡܠܬܐ ܒܗ ܒܙܢܐ. ܠܐ ܓܝܪ ܡܩܘܝܐ ܡܕܡ ܡܢ ܡ̈ܢܘܬܗ̇ ܕܡܠܬܐ. ܐܠܐ ܐܡܝܪ. ܠܝܬ
               ܬܘܒ ܠܡܣܒܗ̇ ܠܗܕܐ. ܡܕܝܢ ܠܝܬ ܣܝܡܐ ܠܡ̈ܢܘܬܗ̇. ܐܢ ܗ̣ܘ ܕܡܕܡ ܠܐ ܡܩܘܐ. </div>
            <div type="s" n="7">ܡܢܗ ܗܟܝܠ ܐܬܬܣܝܡ ܕܐܝܬ ܣܝܡܐ ܠܡ̈ܢܘܬܗ. ܡܢܗ ܕܝܢ ܐܬܬܣܝܡ܁ ܕܠܐ ܐܝܬ ܣܝܡܐ
               ܠܡ̈ܢܘܬܗ.܀ </div>
         </div>
         <div type="par" n="3">
            <div type="s" n="1">ܡܪܢܐܝܬ ܕܝܢ ܟܡܝܘ̈ܬܐ ܒܠܚܘܕ. ܗܠܝܢ ܡܬܐܡܪܐ ܐܝܠܝܢ ܕܐܬܐܡܪ. ܟܠܗܝܢ ܕܝܢ
               ܐܚܪ̈ܢܝܬܐ̣ ܓܕܝ̈ܫܐ ܐܝܬܝܗܝܢ. ܠܗܠܝܢ ܓܝܪ ܟܕ ܚܝܪܝܢ̣ܢ. ܟܡ̈ܝܘܬܐ ܐܚܪ̈ܢܝܬܐ ܐܡܪܝ̣ܢ ܚܢܢ. ܐܟܙܢܐ
               ܕܡܬܐܡܪ ܣܓܝ ܚܘܪܐ. ܘܣܓܝ ܫܛܝܚܘܬܐ. ܘܣܘܥܪܢܐ ܢܘܓܪܐ ܕܙܒܢܐ. ܘܣܓܝܐܐ ܐܦ ܡܬܬܙܝܥܢܘܬܐ. ܠܘ ܓܝܪ ܡܢܗ̇
               ܘܠܗ̇ ܟܠ ܚܕܐ ܚܕܐ ܡܢܗܝܢ ܟܡ̈ܝܘܬܐ ܡܬܐܡܪܐ. ܕܐܝܟ ܐܝܟܢܐ. ܐܢ ܢܬܠ ܕܐܝܟܢܐ ܐܝܬܘܗܝ ܣܘܥܪܢܐ ܒܙܒܢܐ
               ܘܢܬܚܡ ܠܗ ܒܫܢܬܐ ܚܕܐ. ܐܘ ܐܢ ܗܟܢܐ ܢܠܐܐ ܐܢܫ ܢܬܠ ܥܠ ܚܘܪܐ ܕܟܡܐ ܐܝܬܘܗܝ. ܡܫܠܡ ܒܬܚܘܡܐ
               ܕܫܛܝܚܘܬܐ. ܐܝܟ ܟܡܐ ܓܝܪ ܕܐܝܬܝܗ̇ ܫܛܝܚܘܬܐ̣. ܕܐܝܟ ܗܟܢܐ ܐܬܐܡܪ ܕܐܝܬܘܗܝ ܚܘܪܐ. ܡܕܝܢ ܟܡ̈ܝܘܬܐ
               ܠܚܘ̈ܕܝܬܐ ܡܪܢܐܝܬ ܡܢܗܝܢ ܘܠܗܝ̣ܢ. ܗܠܝܢ ܕܐܬܐܡܪ ܐܝܬܝܗܝܢ. ܕܗܠܝܢ ܕܝܢ ܐܚܪ̈ܢܝܬܐ̣ ܡܢܗ̇ ܘܠܗ̣̇.
               ܐܦܠܐ ܚܕܐ. ܐܠܐ ܐܢ ܕܠܡܐ ܒܓܕܫܐ. </div>
         </div>
         <div type="par" n="4">
            <div type="s" n="1">ܬܘܒ ܠܟܡܝܘܬܐ ܠܝܬ ܡܕܡ ܕܕܠܩܘܒܠܐ. ܥܠ ܐܝܠܝܢ ܗܟܝܠ ܕܦܪܝܫܝܢ ܓܠܝܐ ܕܠܝܬ ܡܕܡ
               ܕܕܠܩܘܒܠܐ. ܐܝܟ ܙܢܐ ܕܠܬܪ̈ܬܝܢ ܐܡ̈ܝܢ ܐܘ ܬܠܬ ܐܡ̈ܝܢ. ܐܘ ܠܫܛܝܚܘܬܐ. ܐܘ ܠܡܕܡ ܐܚܪܝܢ ܕܕܐܝܟ ܗܢܐ.
               ܠܝܬ ܠܗܘܢ ܓܝܪ ܡܕܡ ܕܕܠܩܘܒܠܐ. ܐܠܐ ܐܢ ܕܠܡܐ ܥܠ ܣܓ̈ܝܐܐ ܠܩܠܝܠ ܢܐܡܪ ܐܢܫ ܕܕܠܩܘܒܠܐ ܗܘ̇. ܐܘ ܪܒܐ
               ܠܙܥܘܪܐ. </div>
            <div type="s" n="2">ܡܢ ܗܠܝܢ ܕܝ̣ܢ ܘܠܐ ܚܕܐ ܟܡܝܘܬܐ ܐܢܘܢ ܐܠܐ ܝܬܝܪܐܝܬ ܡܢ ܐܝܠܝܢ ܕܠܘܬ ܡܕܡ܁ ܠܝܬ
               ܓܝܪ ܡܕܡ ܕܡܢܗ ܘܠܗ ܡܬܐܡܪ ܪܒܐ ܐܘ ܙܥܘܪܐ̣. ܐܠܐ ܟܕ ܠܘܬ ܐܚܪܢܐ ܢܬܦܚܡ܁ ܕܐܝܟ ܐܝܟܢܐ̣. ܛܘܪܐ ܡ̇ܢ
               ܙܥܘܪܐ ܡܬܐܡܪ. ܦܪܓܐ ܕܝ̣ܢ ܪܒܐ. ܒܗ̇ܝ ܕܥܡ ܒ̈ܢܝ ܓܢܣܐ ܡܬܦܚܡܐ ܡ̇ܢ ܪܒܐ ܡܬܐܡܪ. ܙܥܘܪܐ ܕܝ̣ܢ ܥܡ
               ܒܢ̈ܝ ܓܢܣܐ. ܡܕܝܢ ܠܦܘܬ ܦܚܡܐ ܕܐܚܪܢܐ ܐܝܬܘܗܝ. ܐܢ ܠܘܬ ܝܬܗ ܕܝܢ ܪܒܐ ܘܙܥܘܪܐ ܡܬܐܡܪ ܠܓܡܪ. ܠܐ
               ܛܘܪܐ ܓܝܪ ܙܥܘܪܐ ܐܬܐܡܪ. ܦܪܓܐ ܕܝܢ ܪܒܬܐ. </div>
            <div type="s" n="3">ܬܘܒ ܒܩܪܝܬܐ ܡ̇ܢ ܕܣܓܝܐܬ ܒ̈ܒܢܝܢܫܐ ܐܡܪܝܢܢ. ܒܐܬܢܘܣ ܕܝ̣ܢ ܩܠܝܠ. ܟܕ ܛܒ̣
               ܐ̈ܥܦܐ ܣܓ̈ܝܐܐ ܕܗܠܝܢ ܐܝܬܝܗܘܢ. ܘܒܩܠܐ ܡ̣̇ܢ ܣܓ̈ܝܐܐ. ܒܬܐܛܪܘܢ ܕܝ̣ܢ ܙܥܘܪ̈ܐ. ܟܕ ܣܓ̈ܝܐܐ ܐܥ̈ܦܐ
               ܐܝܬܝܗܘܢ.܀</div>
            <div type="s" n="4"> ܬܘܒ ܕܬܪ̈ܬܝܢ ܐܡ̈ܝܢ ܐܘ ܕܬܠܬ ܐܡ̈ܝܢ. ܟܠ ܚܕ ܡܢ ܐܝܠܝܢ ܕܕܐܝܟ ܗܠܝܢ ܕܝ̣ܢ
               ܟܡܝܘܬܐ ܡܫܘܕܥ. ܪܒܐ ܕܝܢ ܘܙܥܘܪܐ ܠܐ ܡܫܘܕܥ ܟܡܝܘܬܐ. ܐܠܐ ܝܬܝܪܐܝܬ ܠܘܬ ܡܕܡ܁ ܠܘܬ ܐܚܪܢܐ ܕܝܢ
               ܡܬܚܙܐ ܪܒܐ ܘܙܥܘܪܐ. ܡܕܝܢ ܓܠܝܐ̣. ܕܗܠܝܢ ܡܢ ܐܝܠܝܢ ܕܠܘܬ ܡܕܡ ܐܝܬܝܗܘܢ </div>
            <div type="s" n="5">ܬܘܒ. ܐܢ ܢܣܝܡ ܐܢܫ ܕܟܡܝܘ̈ܬܐ ܐܝܬܝܗܘܢ. ܘܐܠܐ ܢܣܝܡ ܐܢܘܢ ܠܝܬ ܠܗܘܢ ܕܠܩܘܒܝܘܬܐ ܡܕܡ܁ ܗ̇ܘ ܓܝܪ ܕܠܝܬ ܠܗ ܕܢܬܢܣܒ ܡܢܗ ܘܠܗ ܐܠܐ ܒܦܘܚܡܐ ܕܐܚܪܢܐ̣. ܐܝܟܢܐ ܐܝܬܘܗܝ ܡܕܡ ܕܕܠܩܘܒܠܐ ܐܝܬ ܠܗ. </div>
            <div type="s" n="6">ܬܘܒ ܐܢ ܢܗܘܐ ܪܒܐ ܘܙܥܘܪܐ ܕܠܩܘܒܠܐ̣. ܓܕܫܐ ܕܗ̣ܘ ܟܕ ܗ̣ܘ ܐܝܟ ܚܕ ܡܩܒܠܐ
               ܕܕܠܩ̈ܘܒܠܝܬܐ. ܘܗܢ̣ܝܢ ܠܗܝܢ ܢܗܘܝܢ. ܕܠܩ̈ܘܒܠܝܬܐ. </div>
            <div type="s" n="7">ܓܕܫܐ ܓܝܪ ܕܗ̣ܘ ܟܕ ܗ̣ܘ ܪܒܐ ܢܗܘܐ ܘܙܥܘܪܐ. ܐܝܬܘܗܝ ܓܝܪ ܠܘܬ ܗܢܐ ܙܥܘܪܐ. ܠܘܬ
               ܐܚܪܢܐ ܕܝܢ ܗ̣ܘ ܗܢܐ ܪܒܐ. ܐܝܟܢܐ ܕܗ̣ܘ ܟܕ ܗ̣ܘ ܪܒܐ ܘܙܥܘܪܐ. ܒܗ ܟܕ ܒܗ ܒܙܒܢܐ ܢܗܘܐ. ܐܝܟܢܐ ܕܐܝܟ
               ܚܕ ܐܝܠܝܢ ܕܕܠܩܘܒܠܐ ܢܩܒܠ. ܐܠܐ ܘܠܐ ܚܕ ܡܕܡ ܡܣܬܒܪ̈. ܕܐܟܚܕ ܐܝܠܝܢ ܕܕܠܩܘܒܠܐ ܡܩܒܠ. ܐܟܙܢܐ ܕܥܠ
               ܐܘܣܝܐ ܕܡܩܒܠܢܝܬܐ ܡܢ ܕܕܐܝܠܝܢ ܕܕܠܩܘܒܠܐ ܡܣܬܒܪܐ. ܐܠܐ ܠܘ ܐܟܚܕ ܟܘܪܗܢܐ ܘܚܘܠܡܢܐ. ܘܐܦܠܐ ܚܘܪܐ
               ܘܐܘܟܡܐ. ܐܠܐ ܐܦܠܐ ܚܕ ܡ̇ܢ ܡܕܡ ܐܚܪܝ̣ܢ. ܠܐ ܐܝܬ ܗ̇ܘ ܕܐܟܚܕ ܡܩܒܠ ܕܠܩ̈ܘܒܠܝܬܐ. </div>
            <div type="s" n="8">ܐܦ ܗܢ̣ܝܢ ܓܝܪ ܠܗܝܢ ܓܕ̈ܫܢ ܐܢ̈ܝܢ ܕܠܩ̈ܘܒܠܝܬܐ̣. ܐܢ ܟܕ ܕܝܢ ܐܝܬܘܗܝ ܪܒܐ
               ܠܙܥܘܪܐ̇ ܕܠܩܘܒܠܐ܁ ܗ̣ܘ ܕܝܢ ܟܕ ܗ̣ܘ ܐܟܚܕܐ ܐܦ ܪܒܐ ܐܦ ܙܥܘܪܐ. ܗ̣ܘ ܠܗ ܐܝܬܘܗܝ ܕܠܩܘܒܠܐ. ܐܠܐ ܡܢ
               ܠܐ ܡܬܡܨܝܢܘܬܐ ܐܝܬܝܗ̇. ܕܗ̣ܘ ܠܗ ܢܗܘܐ ܕܠܩܘܒܠܐ. </div>
            <div type="s" n="9">ܠܐ ܡܕܝܢ ܐܝܬܘܗܝ ܪܒܐ ܕܙܥܘܪܐ ܕܠܩܘܒܠܐ. ܐܦܠܐ ܣܓ̈ܝܐܐ ܕܩܠܝܠ. ܐܝܟܢܐ ܕܐܦܢ ܠܐ ܢܐܡܪ ܐܢܫ ܠܗܠܝܢ ܡܢ ܠܘܬ ܡܕܡ ܐܠܐ ܡܢ ܟܡܝܘܬܐ. ܘܠܐ ܗܟܢ ܡܕܡ ܕܕܠܩܘܒܠܐ ܡܩܒܠ. </div>
            <div type="s" n="10">ܝܬܝܪܐܝܬ ܕܝ̣ܢ ܕܠܩܘܒܠܝܘܬܐ ܕܟܡܝܘܬܐ ܥܠ ܕܘܟܬܐ ܢܣܒܪ ܕܐܝܬܝܗ̇. ܠܥܠ ܓܝܪ
               ܕܠܩܘܒܠܐ ܕܠܬܚܬ ܐܝܬܝܗ̇ ܣܝܡܐ ܠܘܬ ܕܘܟܬܐ ܡܨܥܝܬܐ. ܠܥܠ ܘܠܬܚܬ ܡܬܐܡܪ̈ܢ̣. ܡܛܠ ܕܦܪܝܩܘܬܐ ܣܓܝܐܬܐ
               ܕܐܝܬ ܒܡܨܥܬܐ ܠܘܬ ܟܢ̈ܦܘܗܝ ܕܥܠܡܐ. </div>
            <div type="s" n="11">ܕܡܝܐ ܕܝܢ ܕܐܦ ܠܬܚܘܡܐ̣. ܕܠܩ̈ܘܒܠܝܬܐ ܐܚܪ̈ܢܝܬܐ ܡܢ ܗܠܝܢ ܡ̈ܬܚܡܢ. ܐܝܠܝܢ ܓܝܪ
               ܕܣܓܝ ܦܪܝܩܝܢ ܡܢ ܚ̈ܕܕܐ. ܒܓܢܣܐ ܕܠܩܘܒܠܝܐ ܡܬܚܡܝܢ.܀ </div>
         </div>
         <div type="par" n="5">
            <div type="s" n="1">ܠܐ ܕܝܢ ܡܣܬܒܪܐ ܕܟܡܝܘܬܐ ܡܩܒܠܐ ܝܬܝܪ ܘܒܨܝܪ ܐܟܙܢܐ ܕܬܪ̈ܬܝܢ ܐܡ̈ܝܢ. ܠܐ ܓܝܪ
               ܝܬܝܪ ܡܢ ܐܚܪ̈ܢܐ ܕܬܪ̈ܬܝܢ ܐܡ̈ܝܢ ܐܝܬܘܗܝ. ܘܐܦܠܐ ܥܠ ܡܢܝܢܐ. ܐܟܙܢܐ ܕܬܠܬܐ ܡܢ ܚ̈ܡܫܐ̣. ܠܐ ܡܕܡ
               ܝܬܝܪ ܚܡ̈ܫܐ ܐܘ ܬܠܬܐ ܡܬܐܡܪܝ̣ܢ. ܘܠܐ ܬܠܬܐ ܡܢ ܬܠܬܐ. ܘܠܐ ܙܒܢܐ ܐܚܪܢܐ ܡܢ ܐܚܪܢܐ ܕܝܬܝܪ ܙܒܢܐ
               ܡܬܐܡܪ. ܘܠܐ ܥܠ ܚܕܐ ܡܢ ܗܠܝܢ ܕܐܬܐܡܪ ܝܬܝܪ ܘܒܨܝܪ ܡܬܐܡܪ. ܡܕܝܢ ܟܡܝܘܬܐ ܠܐ ܡܩܒܠܐ ܝܬܝܪ ܘܒܨܝܪ. </div>
         </div>
         <div type="par" n="6">
            <div type="s" n="1">ܕܝܠܝܬܐ ܕܝܢ ܝܬܝܪܐܝܬ ܠܟܡܝܘܬܐ̣. ܕܫܘܝܘܬܐ ܘܠܐ ܫܘܝܘܬܐ ܬܬܐܡܪ. </div>
            <div type="s" n="2">ܟܠ ܚܕܐ ܡܢ ܟܡܝܘܬܐ ܗܟܝܠ ܕܬܬܐܡܪ. ܫܘܝܘܬܐ ܘܠܐ ܫܘܝܘܬܐ ܡܬܐܡܪܐ. ܐܟܙܢܐ
               ܕܓܘܫܡܐ. ܐܦ ܫܘܝܐ ܘܠܐ ܫܘܝܐ ܡܬܐܡܪ. ܐܦ ܡܢܝܢܐ ܐܦ ܙܒܢܐ. ܫܘܝܐ ܘܠܐ ܫܘܝܐ ܡܬܐܡܪ. ܗܟܘܬ ܕܝܢ ܐܦ ܥܠ
               ܟܠ ܚܕܐ ܚܕܐ ܡܢ ܐܚܪ̈ܢܝܬܐ ܕܐܬܐܡܪ. ܫܘܝܐ ܘܠܐ ܫܘܝܐ ܡܬܐܡܪ. </div>
            <div type="s" n="3">ܕܫܪܟܐ ܕܝܢ ܟܠ ܕܠܐ ܐܝܬܝܗܝܢ ܟܡܝܘܬܐ ܠܘ ܣܓܝ ܡܣܬܒܪܐ ܕܡܬܐܡܪ̈ܢ ܕܐܝܬܝܗܝܢ
               ܫ̈ܘܝܬܐ ܘܠܐ ܫܘ̈ܝܬܐ. ܐܟܙܢܐ ܕܕܝ̈ܐܬܣܝܣ ܠܘ ܣ̇ܓܝ ܡܬܐܡܪ. ܕܫܘܝܐ ܘܠܐ ܫܘܝܐ. ܐܠܐ ܝܬܝܪ ܗܟܘܬ ܚܘܪܐ
               ܕܫܘܝܐ ܘܠܐ ܫܘܝܐ̣. ܠܘ ܣܓܝ ܡܬܐܡܪܐ </div>
            <div type="s" n="4">ܐܠܐ ܕܕܡ̇ܐ. ܡܕܝܢ ܝܬܝܪܐܝܬ ܕܝܠܝܬܐ̣ ܕܟܡܝܘܬܐ ܐܝܬܝܗ̣. ܕܬܬܐܡܪ ܗ̇ܝ ܕܫܘܝܐ ܘܠܐ ܫܘܝܐ. </div>
         </div>
      </div>
      <div type="ch" n="7">
         <div type="par" n="1">
            <div type="s" n="1">ܥܠ ܕܠܘܬ ܡܕܡ܁ ܕܠܘܬ ܡܕܡ ܕܝܢ ܐܝܟ ܗܠܝܢ ܡܬܐܡܪ̈ܢ. ܟܠ ܗ̇ܢܝܢ ܕܐܝܟ ܡܐ
               ܕܐܝܬܝܗܝܢ ܕܡܢ ܐܚܪ̈ܢܐ ܐܝܬܝܗܝܢ ܕܡܬܐܡܪ̈ܢ. ܐܘ ܐܝܟܢܐ ܕܐܚܪܢܝܐܝܬ ܠܘܬ ܐܚܪ̈ܢܐ. ܐܟܙܢܐ ܕܪܒܐ ܗܢܐ
               ܐܝܬܘܗܝ̣ ܕܐܚܪܢܐ ܢܬܐܡܪ. ܡܢ ܐܚܪ̈ܢܐ ܓܝܪ ܡܬܐܡܪ ܪܒܐ. ܐܥܦܐ ܡܢ ܐܚܪܢܐ ܡܬܐܡܪ ܗ̇ܘ ܕܐܝܬܘܗܝ. ܡܢ
               ܡܕܡ ܓܝܪ ܡܬܐܡܪ ܐܥܦܐ. ܗܟܘܬ ܐܦ ܐܚܪ̈ܢܝܬܐ ܕܐܝܟ ܗܠܝܢ. </div>
            <div type="s" n="2">ܐܝܬܝܗܝܢ ܕܝܢ ܐܦ ܕܐܝܟ ܗܠܝܢ ܡܢ ܕܠܘܬ ܡܕܡ܁ ܐܝܟ ܐܟ̈ܣܝܣ [ܘܕܐܝܬ ܐܘ̈ܣܝܣ]
               ܘܕܝ̈ܬܐܣܝܣ. ܗܢܘ ܕܝܢ ܪܓܫܬܐ ܘܐܝܕܥܬܐ ܘܣܝܡܐ. ܟܠܗܝܢ ܓܝܪ ܐܝܠܝܢ ܕܐܡܝܪ̈ܢ̣. ܕܡܢ ܠܘܬ ܡܕܡ ܐܝܬܝܗܝܢ
               ܡܬܐܡܪ̈ܢ. ܠܘ ܓܝܪ ܡܕܡ ܐܚܪܝܢ ܐܝܬܝܗ̇. ܡܣܬܬܘܬܐ̣ ܐܠܐ ܐܢ ܕܐܢܫ ܐܢܫ ܡܬܐܡܪܐ ܡܣܬܬܘܬܐ. ܐܦ ܝܕܥܬܐ̣
               ܕܐܢܫ ܝܕܥܬܐ ܡܬܐܡܪܐ. ܐܦ ܣܘܬܬ ܣܝܡܐ ܕܡܕܡ ܐܝܬܘܗܝ ܣܝܡܐ. ܐܦ ܪܓܫܬܐ̣ ܕܡܕܡ ܐܝܬܝܗ̇ ܪܓܫܬܐ.
               ܘܐܚܪ̈ܢܝܬܐ ܗܟܘܬ. </div>
            <div type="s" n="3">ܠܘܬ ܡܕܡ ܗܠܝܢ ܐ̈ܢܝܢ ܟܠܗܝܢ ܐܝܠܝܢ ܕܗ̇ܢܝܢ ܡ̇ܢ ܕܐܝܬܝܗܝܢ ܡܢ ܐܚܪ̈ܢܝܬܐ
               ܡܬܐܡܪ̈ܢ. ܐܘ ܕܐܝܟܢ ܕܐܚܪܢܝܐܝܬ ܠܘܬ ܐܚܪܢܐ ܐ̈ܢܝܢ. ܐܟܙܢܐ ܕܛܘܪܐ ܪܒܐ ܡܬܐܡܪ ܠܘܬ ܐܚܪܢܐ. ܠܘܬ ܡܕܡ
               ܓܝܪ ܪܒܐ ܡܬܐܡܪ ܛܘܪܐ. ܘܡܕܡ ܕܕܡ̇ܐ ܕܠܡܕܡ ܕܡ̇ܐ ܡܬܐܡܪ. ܘܐܚܪ̈ܢܝܬܐ ܕܐܝܟ ܗܠܝܢ ܗܟܘܬ ܠܘܬ ܡܕܡ
               ܡܬܐܡܪ̈ܢ. </div>
            <div type="s" n="4">ܐܝܬܝܗܝܢ ܐܦ ܡܫܟܒܐ ܘܩܘܡܐ ܘܡܘܬܒܐ ܡܕܡ ܣܝܡܐ܁ ܣܝܡܐ ܕܝܢ ܡܢ ܠܘܬ ܡܕܡ܁ ܗ̇ܘ
               ܕܢܓܣ ܕܝܢ ܐܘ ܕܢܩܘܡ܁ ܐܘ ܕܢܬܒ. ܗܠܝܢ ܡ̇ܢ ܠܐ ܐܝܬܝܗܝܢ ܣܝ̈ܡܐ. ܒܢܣܝܒܘܬ ܫܡܐ ܕܝܢ ܡܢ ܣܝ̈ܡܐ
               ܕܐܬܐܡܪ ܡܬܐܡܪ̈ܢ. </div>
         </div>
         <div type="par" n="2">
            <div type="s" n="1">ܐܝܬ ܕܝܢ ܕܠܩܘ̈ܒܠܝܬܐ ܒܐܝܠܝܢ ܕܠܘܬ ܡܕܡ ܁ ܐܟܙܢܐ ܕܡܝܬܪܘܬܐ ܘܒܝܫܘܬܐ. ܕܠܩܘܒܠܐ
               ܟܠ ܚܕܐ ܚܕܐ ܡܢܗܝܢ ܠܚܒܪܬܗ̇. ܠܘܬ ܡܕܡ ܐܦ ܐܝܕܥܬܐ ܘܕܟܝܘܬܐ. </div>
            <div type="s" n="2">ܠܘ ܕܝܢ ܒܟܠ ܡܕܡ ܕܠܘܬ ܡܕܡ ܐܝܬ ܕܠܩܘܒܠܐ. ܠܗ̇ܘ ܓܝܪ ܐܥܦܐ̣. ܐܦ ܠܐ ܕܚܕ ܡܢ
               ܗܠܝܢ </div>
            <div type="s" n="3">ܡܣܬܒܪ ܕܝܢ ܐܦ ܗ̇ܘ ܕܝܬܝܪ ܘܒܨܝܪ ܡܩܒܠ ܡܢ ܐܝܠܝܢ ܕܠܘܬ ܡܕܡ܁ ܕܕܡܐ ܓܝܪ ܝܬܝܪ
               ܐܦ ܒܨܝܪ ܡܬܐܡܪ. ܕܫܘܝܐ̣ ܘܕܠܐ ܫܘܝܐ ܝܬܝܪ ܘܒܨܝܪ ܡܬܐܡܪ. ܟܠܚܕ ܡܢܗܘܢ ܓܝܪ ܠܘܬ ܡܕܡ܁ ܗ̇ܘ ܕܕܡ̇ܐ
               ܓܝܪ ܕܠܡܕܡ ܕܡ̇ܐ ܡܬܐܡܪ. ܘܕܠܐ ܫ̣ܘܐ ܠܡܕܡ ܕܠܐ ܫ̣ܘܐ. </div>
            <div type="s" n="4">ܠܘ ܕܝܢ ܟܠ ܕܡܢ ܠܘܬ ܡܕܡ ܡܩܒܠ ܝܬܝܪ ܘܒܨܝܪ. ܐܥܦܐ ܓܝܪ ܠܐ ܡ̇ܩܒܠ ܕܝܬܝܪ
               ܘܒܨܝܪ. ܘܠܐ ܚܕ ܡܢ ܐܝܠܝܢ ܕܕܐܝܟ ܗܠܝܢ. </div>
         </div>
         <div type="par" n="3">
            <div type="s" n="1">ܟܘܠܗܝܢ ܕܠܘܬ ܡܕܡ̇܁ ܗܦܟܢ ܥ̈ܛܦܢ ܡܬܐܡܪ̈ܢ. ܐܟܙܢܐ ܕܥ̣ܒܕܐ ܕܡܪܐ ܡܬܐܡܪ ܥܒ̣ܕܐ:
               ܘܡܪܐ ܕܥ̣ܒܕܐ ܡܬܐܡܪ ܡܪܐ. ܐܥܦܐ ܕܦܠܓܐ ܡܬܐܡܪ ܐܥܦܐ. ܘܦܠܓܐ ܕܐܥܦܐ ܐܝܬܘܗܝ ܦܠܓܐ. ܘܪܒܐ ܕܙܥܘܪܐ
               ܐܝܬܘܗܝ ܪܒܐ. ܘܙܥܘܪܐ̣ ܕܪܒܐ ܐܝܬܘܗܝ ܙܥܘܪܐ. ܒܗ̇ ܕܝܢ ܒܕܡ̣ܘܬܐ̣ ܐܦ ܥܠ ܐܚܪ̈ܢܐ. ܒܪܡ ܒܡܕܡ ܕܢ̇ܦܠ
               ܟܒܪ ܦܪܝܫ ܒܡܠܬܐ. ܐܟܙܢܐ ܕܐܝܕܥܬܐ ܒܝܕܘܥܬܢܐ ܡܬܐܡܪܐ ܝܕܥܬܐ. ܘܝܕܘܥܬܢܘܬܐ ܒܝܕܥܬܐ ܝܕܘܥܬܢܘܬܐ.
               ܘܪܓܫܬܐ̣ ܕܪܓܘܫܐ ܪܓܫܬܐ̣. ܘܪܓܘܫܐ ܕܪܓܫܬܐ ܪܓܘܫܐ. </div>
            <div type="s" n="2">ܐܠܐ ܒܪܡ ܐܝܬ ܡܕܡ ܐܡܬܝ ܕܐܦܠܐ ܠܡܗܦܟܢܘܬܗ ܐܝܬ ܡܕܡ܁ ܐܢ ܗ̣ܘ ܕܠܐ ܕܝܠܝܬܐ ܠܘܬ
               ܗ̇ܘ ܕܡܬܐܡܪ ܡܬܦܪܥ̣. ܐܠܐ ܡܣܟܠ ܠܗ̇ܘ ܡܐ ܕܡܬܦܪܥ. ܐܟܙܢܐ ܕܐܒܪܐ ܐܢ ܬܬܠ ܕܦܪܚܬܐ̣. ܠܐ ܥܛܦܐ̣
               ܥܠܝܗ̇ ܕܦܪܚܬܐ ܕܐܒܪܐ. ܠܐ ܓܝܪ ܕܝܠܝܬܐ ܡܬܦܪܥܐ ܗܝ ܕܩܕܡܐ ܐܒܪܐ ܕܦܪܚܬܐ. ܠܐ ܓܝܪ ܦܪܚܬܐ̣ ܒܗܕܐ ܗܘ
               ܡܬܐܡܪܐ ܐܒܪܝܗ̇. ܐܠܐ ܐܒܪܢܐ ܐܝܬ̣. ܕܣܓ̈ܝܐܬܐ ܓܝܪ ܐܚܪ̈ܢܝܬܐ ܐܝܬܝܗܝܢ ܐܒܪ̈ܐ. ܠܐ ܕܝܢ ܐܝܬܝܗܝܢ
               ܦܪ̈ܚܬܐ. ܡܕܝܢ ܐܢ ܡܪܢܐܝܬ ܬܬܪܦܥ ܐܦ ܥܛܦܐ ܠܝܬܗ̇. ܐܟܙܢܐ ܕܐܒܪ̈ܐ ܕܐܒܪܢܐ ܐܝܬܝܗܝܢ ܐܒܪ̈ܐ. ܘܐܒܪܢܐ
               ܕܐܒܪܐ ܐܝܬܘܗܝ. </div>
            <div type="s" n="3">ܟܒܪ ܕܝܢ ܐܦ ܥܒܝܕܘܬ ܫܡܐ ܐܝܟ ܕܠܡܐܡܪ ܡܢ ܐܠܨܬܐ ܗܝ. ܐܢ ܠܐ ܐܝܬ ܫܡܐ ܕܠܘܬ ܗ̇ܘ
               ܡܐ ܕܕܝܠܢܝ ܡܬܦܪܥ. ܐܟܙܢܐ ܕܣܘܟܢܐ. ܠܐܠܦܐ ܐܢ ܡܬܦܪܥ ܠܘ ܕܝܠܢܝ ܐܝܬܘܗܝ ܦܘܪܥܢܐ. ܠܐ ܓܝܪ ܐܠܦܐ
               ܘܣܘܟܢܐ ܡܬܐܡܪܐ ܕܐܠܦܐ. ܐܝܬ ܓܝܪ ܐ̈ܠܦܐ ܗܠܝܢ ܕܠܝܬ ܠܗܝܢ ܣܘ̈ܟܢܐ. ܡܛܠ ܗܢܐ ܠܐ ܥܛܦܐ ܥܠ ܝܬܗ̇.
               ܐܠܦܐ ܓܝܪ ܠܐ ܡܬܐܡܪܐ ܐܠܦܐ ܕܣܘܟܢܐ. </div>
            <div type="s" n="4">ܐܠܐ ܐܢ ܟܒܪ ܗ̇ܘ ܡܐ ܕܝܬܝܪ ܕܝܠܢܝ ܠܗ ܐܢ ܬܦܪܥ ܠܗ̇. ܐܢ ܗܟܢܐ ܟܒܪ ܢܬܦܪܥ
               ܣܘܟܢܐ ܕܣܘܟܢܝܐ ܣܘܟܢܐ. ܐܘ ܟܠ ܐܝܟ ܕܗ̣ܘ ܐܚܪܢܝܐܝܬ. ܫܡܐ ܓܝܪ ܠܐ ܣܝܡ. ܐܦ ܗ̇ܦܟ̇. ܐܢ ܗ̣ܘ
               ܕܡܪܢܐܝܬ ܡܬܦܪܥ. ܕܣܘܟܢܝܐ ܠܣܘܟܢܐ ܣܘܟܢܝܐ. </div>
            <div type="s" n="5">ܒܗ ܕܝܢ ܒܙܢܐ ܐܦ ܥܠ ܐܚܪ̈ܢܐ. ܐܟܙܢܐ ܕܪܫܐ ܕܝܠܢܐܝܬ ܐܢ ܢܬܦܪܥ ܕܪܫܐ ܐܝܬܘܗܝ
               ܝܬܝܪ ܡܢ ܕܠܚܝܘܬܐ ܢܬܦܪܥ. ܠܐ ܓܝܪ ܠܚܝܘܬܐ ܪܫܐ. ܐܝܬ ܣܓ̈ܝܐܬܐ ܓܝܪ ܡܢ ܚܝ̈ܘܬܐ ܕܠܝܬ ܠܗܝܢ ܪܫܐ. </div>
            <div type="s" n="6">ܗܟܢܐ ܕܝܢ ܐܦ ܦܫܝܩܐܝܬ ܐܢ ܐܝܟ ܕܠܡܐܡܪ ܢܣܒ ܐܢܫ ܠܐܝܠܝܢ ܕܠܐ ܣܝܡܝܢ ܫܡ̈ܗܝܗܘܢ
               ܡܢ ܩ̈ܕܡܝܐ ܘܠܘܬܗܝܢ ܢܣܝܡ ܫܡ̈ܗܐ ܕܠܘܬܗ ܥܛܦܝܢ. ܐܟܙܢܐ ܕܐܝܠܝܢ ܕܐܬܩܕܡ ܐܬܐܡܪܘ. ܡܢ ܐܒܪ̈ܐ ܐܒܪܢܐ.
               ܘܡܢ ܣܘܟܢܐ ܣܘܟܢܝܐ. </div>
            <div type="s" n="7">ܟܠܗܝܢ ܗܠܝܢ ܐܝܠܝܢ ܕܠܘܬ ܡܕܡ ܐܢ ܠܘܬ ܕܝܠܝܘܬܗܝܢ ܡܬܦܪ̈ܥ̣ܢ. ܕܥܛܦܢ ܠܘܬ ܝܬܗܝܢ
               ܡܬܐܡܪ̈ܢ. ܘܐܢ ܕܝܢ ܠܘܬ ܐܝܟ ܡܐ ܕܐܬܝܐ ܡܬܦܪܥܐ. ܘܠܐ ܗܘܐ ܠܘܬܗ ܕܡܬܐܡܪܐ̣ ܠܐ ܥܛܦܐ. </div>
            <div type="s" n="8">ܐ̇ܡܪ ܐܢܐ ܕܝܢ ܕܐܦܠܐ ܐܝܠܝܢ ܕܡܬܬܘܕܝܢܐܝܬ ܡܬܐܡܪܝܢ ܕܥܛܦܝܢ. ܘܐܝܠܝܢ
               ܕܫܡ̈ܗܝܗܝܢ ܣܝܡܝܢ ܒܗܘܢ. ܘܠܐ ܚܕ ܡܢܗܘܢ ܥ̇ܛܦ. ܐܢ ܠܘܬ ܡܕܡ ܐܝܟ ܕܠܘܬ ܓܕ̈ܫܐ ܢܬܦܪܥ. ܘܠܐ ܗܘܐ
               ܠܘܬܗ ܕܢܬܐܡܪ. ܐܟܙܢܐ ܕܐܢ ܥ̣ܒܕܐ ܠܐ ܕܡܪܐ ܢܬܦܪܥ ܕܥ̣ܒܕܐ ܐܠܐ ܕܒܪܢܫܐ̣. ܐܘ ܕܬܪ̈ܬܝܢ ܪ̈ܓܠܘܗܝ. ܐܘ
               ܟܠ ܚܕܐ ܡܢ ܗܠܝܢ ܠܐ ܥܛܦܐ. ܠܘ ܓܝܪ ܕܝܠܝܬܐ ܗܝ ܡܬܦܪܥܢܘܬܐ. </div>
            <div type="s" n="9">ܬܘܒ ܐܢܗܘ ܕܡ̇ܢ ܡܕܡ ܐܘ ܕܡܪܢܐܝܬ ܡܬܦܪܥ ܐܘ ܗ̇ܝ ܕܠܘܬܗ ܡܬܐܡܪ. ܟܕ ܡܬܬܪܝܡܝܢ
               ܡܢܗ̇ ܟܠ ܓܕܫ̈ܐ ܕܐܚܪ̈ܢܐ ܐܝܬܝܗܝܢ. ܫܪܟ ܕܝܢ ܗ̇ܘ ܒܠܚܘܕܘܗܝ ܕܠܘܬܗ ܡܬܦܪܥ ܡܪܢܐܝܬ ܐܡܝܢܐܝܬ ܠܘܬܗ
               ܡܬܐܡܪ. ܐܟܙܢܐ ܕܝܢ ܕܐܢ ܥ̣ܒܕܐ ܠܘܬ ܡܪܐ ܡܬܐܡܪ. ܟܕ ܡܬܢܣܒܝܢ ܓܕ̈ܫܐ ܟܠܗܘܢ ܕܐܝܬ ܠܡܪܐ. ܐܟܙܢܐ
               ܕܢܗܘܐ ܕܬܪ̈ܬܝܢ ܪ̈ܓܠܐ. ܐܘ ܡܩܒܠܢܐ ܕܝܘ̈ܠܦܢܐ ܕܐܝܬ ܠܒܪܢܫܐ. ܡܫܬܒܩ ܕܝܢ ܒܠܚܘܕܘܗܝ ܕܡܪܐ ܐܝܬܘܗܝ
               ܐܡܝܢܐܝܬ ܥ̣ܒܕܐ ܠܘܬܗ ܡܬܐܡܪܐ. ܥ̣ܒܕܐ ܓܝܪ ܕܡܪܐ ܡܬܐܡܪ ܥ̣ܒܕܐ. </div>
            <div type="s" n="10">ܐܢ ܕܝܢ ܠܐ ܗܘܐ ܕܝܠܢܐܝܬ ܡܬܦܪܥ ܗ̇ܘ ܕܠܘܬܗ ܡܬܐܡܪ ܟܕ ܡܬܢܣܒܝܢ ܗܠܝܢ
               ܐܚܪܢܐܝܬ. ܦܐܫ ܕܝܢ ܒܠܚܘܕ ܗ̇ܘ ܕܠܘܬܗ ܡܬܦܪܥ̣. ܠܐ ܡܬܐܡܪ ܕܠܘܬܗ. ܡܬܦܪܥ ܥ̣ܒܕܐ ܕܒܪܢܫܐ ܘܐܒܪܐ
               ܕܦܪܚܬܐ. ܘܡܬܢܣܒܐ ܡܢ ܒܪܢܫܐ ܗ̇ܘ ܕܡܪܐ ܕܝܠܗ ܐܝܬܘܗܝ. ܠܘ ܓܝܪ ܬܘܒ ܥ̣ܒܕܐ ܠܘܬ ܒܪܢܫܐ ܡܬܐܡܪ. ܟܕ
               ܠܐ ܐܝܬܘܗܝ ܡܪܐ. ܘܐܦܠܐ ܥ̣ܒܕܐ ܢܗܘܐ. ܗܟܘܬ ܕܝܢ ܘܐܦ ܡܢ ܗ̇ܝ ܕܦܪܚܬܐ. ܬܬܢܣܒ ܗ̇ܝ ܕܐܒܪܢܐܝܬ ܬܗܘܐ.
               ܠܐ ܓܝܪ ܬܘܒ ܐܝܬܘܗܝ ܐܒܪܐ ܡܢ ܐܝܠܝܢ ܕܠܘܬ ܡܕܡ܁ ܒܕܠܐ ܐܝܬ ܓܝܪ ܐܒܪܢܐ. ܐܦܠܐ ܐܒܪ̈ܐ ܬܗܘܐ ܕܡܕܡ܁ </div>
            <div type="s" n="11">ܡܕܝܢ ܙܕܩ ܕܬܬܦܪܥ ܗ̇ܝ ܕܠܘܬ ܗ̇ܘ ܡܐ ܕܕܝܠܗ ܡܬܐܡܪ. ܘܐܢ ܣܝܡ̣ ܫܡܐ ܦܫܝܩܐ ܐܦ
               ܡܬܦܪܥܢܘܬܗ. ܟܕ ܠܝܬ ܕܝܢ ܐܠܨܐܝܬ ܐܝܟ ܕܠܡܐܡܪ ܠܡܣܡ ܠܗ ܫܡܐ </div>
            <div type="s" n="12">ܗܟܢܐ ܕܐܢ ܡܬܦܪܥܝܢ. ܓܠܝܐ ܕܒܟܠܗܝܢ ܐܝܠܝܢ ܕܠܘܬ ܡܕܡ ܥܛܦܝܢ ܥܠ ܝܬܗܘܢ
               ܡܬܐܡܪܝܢ. </div>
         </div>
         <div type="par" n="4">
            <div type="s" n="1">ܡܣܬܒܪܐ ܕܝܢ ܕܐܝܠܝܢ ܕܠܘܬ ܡܕܡ ܐܟܚܕ ܒܟܝܢܐ ܐܝܬܝܗܘܢ. </div>
            <div type="s" n="2">ܘܥܠ ܣܓ̈ܝܐܐ ܫܪܝܪܝܢ. ܥܠ ܚܕܚ̈ܕܢܐ ܕܝܢ ܠܐ ܫܪܝܪ̈ܝܢ. ܐܝܟ ܚܕ ܕܝܢ ܥܐܦܐ ܐܝܬ
               ܘܦܠܓܐ ܕܦܠܓܐ ܐܝܬܘܗܝ ܥܐܦܐ. ܟܕ ܥܒܕܐ ܐܝܬܘܗܝ ܡܪܐ. ܟܕ ܡܪܐ ܐܝܬܘܗܝ ܥܒܕܐ. </div>
            <div type="s" n="3">ܗܟܘܬ ܕܝܢ ܘܐܦ ܗܠܝܢ ܐܚܪ̈ܢܝܬܐ. ܘܗܠܝܢ ܠܚ̈ܕܕܐ ܢܩ̈ܦܢ. ܟܕ ܠܐ ܐܝܬܘܗܝ ܓܝܪ
               ܐܥܦܐ. ܐܦ ܠܐ ܦܠܓܐ. ܘܟܕ ܠܝܬ ܦܠܓܐ ܐܦܠܐ ܐܥܦܐ. ܘܗܟܘܬ ܕܝܢ ܐܦ ܥܠ ܐܚܪ̈ܢܝܬܐ. ܟܠ ܕܕܐܝܟ ܗܠܝܢ. </div>
            <div type="s" n="4">ܠܘ ܕܝܢ ܥܠ ܟܠܗܝܢ ܐܝܠܝܢ ܕܠܘܬ ܡܕܡ ܡܣܬܒܪܐ ܕܫܪܝܪܐ. ܕܐܟܚܕ ܒܟܝܢܐ ܐܢܘܢ.
               ܝܕܘܥܐ ܓܝܪ ܕܐܝܕܥܬܐ ܒܐܝܢܐ ܙܢܐ ܡܣܬܒܪ ܕܐܝܬܘܗܝ. ܐܝܟ ܕܒܣܘܓܐܐ ܡ̣̇ܢ. ܟܕ ܩܕܝܡܝܢ ܠܢ ܣܘܥܪ̈ܢܐ.
               ܢܣܒܝܢܢ ܝܕܥܬܗܘܢ. ܥܠ ܒܨܝܪ̈ܐ ܕܝܢ ܐܘ ܟܠ ܟܠܗ̣. ܘܠܐ ܥܠ ܡܕܡ ܝܕܥ ܐܢܫ ܕܐܟܚܕ ܥܠ ܝܕܘܥ̈ܐ ܗ̣ܘܬ
               ܝܕܥܬܐ. </div>
            <div type="s" n="5">ܬܘܒ ܕܝܢ ܟܕ ܝܕܘܥܐ ܢܒܛܠ ܥܡܗ ܐܦ ܝܕܥܬܐ. ܝܕܥܬܐ ܕܝܢ ܥܡ ܝܕܘܥܐ ܠܐ ܒܛܠܐ. ܟܕ
               ܠܝܬ ܓܝܪ ܝܕܘܥܐ ܠܝܬ ܝܕܥܬܐ. ܠܐ ܓܝܪ ܬܘܒ ܐܝܬܝܗ̇ ܕܐܢܫ ܝܕܥܬܐ. ܟܕ ܠܝܬ ܓܝܪ ܐܝܕܥܬܐ̣. ܠܐ ܡܕܡ
               ܟ̇ܠܐ ܕܢܗܘܐ ܝܕܘܥܐ. ܐܟܙܢܐ ܕܐܪ̈ܒܥ ܓܘܢ̈ܘܢ ܕܚܘܕܪܐ. ܐܢ ܓܝܪ ܐܝܬ ܝܕܘܥܐ ܘܐܝܕܥܬܗ ܠܝܬ ܐܦܠܐ ܐܝܟܢܐ
               ܕܢܗܘܐ ܝܕܝܥܐ ܐܝܬ ܠܗ. </div>
            <div type="s" n="6">ܬܘܒ ܟܕ ܬܒܛܠ ܚܝܘܬܐ ܠܝܬ ܝܕܥܬܐ. ܝܕܘܥ̈ܐ ܓܝܪ ܣܓܝ ܡܨܝܐ ܕܢܗܘܘܢ. </div>
            <div type="s" n="7">ܒܗ̇ ܒܕܡܘܬܐ ܒܗܝܢ ܒܗܠܝܢ ܐܝܬܝܗܝܢ ܐܦ ܐܝܠܝܢ ܕܪܓܫܬܐ. ܡܬܪܓܫܢܐ ܓܝܪ ܡܢ ܩܕܡ
               ܪܓܫܬܐ ܡܣܬܒܪܐ ܕܐܝܬܘܗܝ. ܟܕ ܡܬܪܓܫܢܐ ܓܝܪ ܢܒܛܠ ܡܒܛܠ ܥܡܗ ܐܦ ܠܪܓܫܬܐ. ܪܓܫܬܐ ܠܡܬܪܓܫܢܐ ܠܐ ܡܒܛܠ
               ܥܡܗ̇. </div>
            <div type="s" n="8">ܪ̈ܓܫܬܐ ܓܝܪ ܓܫܝ̈ܡܐ ܘܓܘܫ̈ܡܢܐ ܐܝܬܝܗܝܢ. ܡܐ ܕܝܢ ܕܒܛܠܬ ܪܓܫܬܐ̣. ܡܬܒܛܠ ܐܦ
               ܓܘܫܡܐ. ܡܬܪܓܫܢܐ ܓܝ̣ܪ ܐܦ ܓܘܫܡܐ. ܟܕ ܓܘܫܡܐ ܓܝܪ ܠܐ ܢܗܘܐ̣. ܒܛܠܐ ܥܡܗ ܐܦ ܪܓܫܬܐ. ܡܬܒܛܠ ܓܝܪ ܥܡ
               ܡܬܪܓܫܢܐ ܐܦ ܪܓܫܬܐ. </div>
            <div type="s" n="9">ܪܓܫܬܐ ܕܝܢ ܠܡܬܪ̈ܓܫܢܐ ܠܐ ܡܒܛܠܐ. ܟܕ ܚܝܘܬܐ ܕܝܢ ܬܒܛܠ̣. ܪܓܫܬܐ ܡ̇ܢ ܒܛܠܐ.
               ܡܬܪܓܫܢܐ ܕܝܢ ܢܗܘܐ. ܐܟܙܢܐ ܕܓܘܫܡܐ ܚܡܝܡܐ. ܚܠܝܐ ܡܪܝܪܐ. ܘܐܚܪ̈ܢܝܬܐ ܟܠܗܝܢ ܐܝܠܝܢ ܕܐܝܬܝܗܝܢ
               ܡܬܪ̈ܓܫܢܝܬܐ. </div>
            <div type="s" n="10">ܬܘܒ ܪܓܫܬܐ ܥܡ ܪ̈ܓܘܫܐ ܗܘܝܐ. ܥܡ ܚܝܘܬܐ ܗܘܝܐ ܐܦ ܪܓܫܬܐ. ܡܬܪܓܫܢܐ ܕܝܢ
               ܐܝܬܘܗܝ ܐܦ ܩܕܡ ܕܬܗܘܐ ܪܓܫܬܐ. ܢܘܪܐ ܓܝܪ ܘܡ̈ܝܐ ܘܐܚܪ̈ܢܝܬܐ ܟܠܗܝܢ ܕܕܐܝܟ ܗܠܝܢ. ܕܡܢܗܘܢ ܐܦ ܚܝܘܬܐ
               ܡܪܟܒܐ̣. ܐܝܬܝܗܘܢ ܡܢ ܩܕܡ ܕܬܗܘܐ ܚܝܘܬܐ ܟܠ ܟܠܗ ܐܘ ܪܓܫܬܐ. ܡܕܝܢ ܕܩܕܝܡ ܗܘ ܡܬܪܓܫܢܐ ܠܪܓܫܬܐ
               ܡܬܚܙܝܐ̣. </div>
         </div>
         <div type="par" n="5">
            <div type="s" n="1">ܐܝܬ ܕܝܢ ܒܥܬܐ ܕܐܝܟܢܐ ܘܠܐ ܚܕܐ ܐܘܣܝܐ ܡܢ ܠܘܬ ܡܕܡ ܡܬܐܡܪܐ. ܐܝܟܢܐ ܕܡܣܬܒܪܐ
               ܕܗܕܐ ܡܨܝܐ ܥܠ ܚܕܚ̈ܕܢܝܬܐ ܡܢ ܐܘ̈ܣܝܣ ܬܪ̈ܝܢܝܬܐ. </div>
            <div type="s" n="2">ܥܠ ܐܘ̈ܣܝܣ ܓܝܪ ܩܕܡ̈ܝܬܐ ܫܪܝܪܐ. ܠܐ ܓܝܪ ܟܠܗܝܢ ܐܦܠܐ ܡ̈ܢܘܬܐ ܡܬܐܡܪ̈ܢ ܠܘܬ
               ܡܕܡ܁ ܐܢܫ ܓܝܪ ܒܪܢܫܐ̣. ܠܐ ܡܬܐܡܪ ܕܐܢܫ ܐܢܫ ܒܪܢܫܐ. ܐܦܠܐ ܥܠ ܬܘܪܐ ܕܦܠܢ ܕܦܠܢ ܬܘܪܐ. ܗܟܘܬ ܕܝܢ
               ܐܦ ܥܠ ܡ̈ܢܘܬܐ. ܦܠܢܝܬ ܓܝܪ ܐܝܕܐ ܠܐ ܡܬܐܡܪܐ ܕܦܠܢܝܬ ܐܝܕܐ̣. ܐܠܐ ܕܦܠܢ ܐܝܕܐ. ܘܦܠܢ ܪܫܐ ܠܐ ܡܬܐܡܪ
               ܕܦܠܢ ܪܫܐ. ܐܠܐ ܕܦܠܢ ܪܫܐ. </div>
            <div type="s" n="3">ܒܗ ܒܙܢܐ ܐܦ ܥܠ ܐܘܣ̈ܝܣ ܬܪ̈ܝܢܝܬܐ. ܥܠ ܣܓܝ̈ܐܬܐ ܓܝܪ ܐܟܙܢܐ ܕܒܪܢܫܐ̣ ܠܐ ܡܬܐܡܪ
               ܕܦܠܢ ܒܪܢܫܐ. ܘܠܐ ܕܬܘܪܐ ܕܦܠܢ ܬܘܪܐ. ܘܠܐ ܕܩܝܣܐ ܕܦܠܢ ܩܝܣܐ. ܐܠܐ ܩܢܝܢܐ ܕܐܢܫ ܡܬܐܡܪ. </div>
            <div type="s" n="4">ܥܠ ܐܝܠܝܢ ܕܕܐܝܟ ܗܠܝܢ ܓܠܝܐ ܕܠܐ ܐܝܬܝܗܘܢ ܡܢ ܠܘܬ ܡܕܡ܁ ܥܠ ܚܕ ܚ̈ܕܢܝܬܐ ܕܝܢ
               ܡܢ ܐܘܣ̈ܝܣ. ܐܝܬ ܐܚܪ̈ܢܐ. ܐܟܙܢܐ ܕܪܫܐ ܕܐܢܫ ܡܬܐܡܪ ܪܫܐ. ܘܐܝܕܐ ܕܐܢܫ ܡܬܐܡܪܐ. ܘܟܠ ܚܕܐ ܚܕܐ ܡܢ
               ܕܐܝܟ ܗܠܝܢ. ܡܕܝܢ ܗ̣ܢܝܢ ܟܕ ܗ̣ܢܝܢ ܡܢ ܠܘܬ ܡܕܡ ܡܣܬܒܪ̈ܢ ܕܐܝܬܝܗܝܢ. </div>
            <div type="s" n="5">ܐܢ ܗ̣ܘ ܗܟܝܠ ܕܣܦܩܐܝܬ ܐܬܬܚܡ ܬܚܘܡܐ ܕܐܝܠܝܢ ܕܠܘܬ ܡܕܡ܁ ܐܘ ܛܒ ܥܣܩܐ. ܐܘ ܡܢ
               ܐܝܠܝܢ ܕܠܐ ܡ̈ܬܡܨܝܢ ܐܝܬܝܗ̇ ܠܡܫܪܐ ܐܘ ܠܡܚܘܝܘ ܕܐܦܠܐ ܚܕܐ ܐܘܣܝܐ ܡܬܐܡܪܐ ܡܢ ܐܝܠܝܢ ܕܠܘܬ ܡܕܡ܁ ܐܢ
               ܕܝܢ ܠܘ ܣܦܩܐܝܬ ܐܠܐ ܐܝܬ ܒܗܝܢ ܕܠܘܬ ܡܕܡ ܕܗ̣ܘ ܟܕ ܗ̣ܘ ܗ̇ܘ ܕܠܘܬ ܡܕܡ ܟܒܪ ܐܝܬ ܐܝܟ ܕܠܡܐܡܪ ܕܐܢܫ
               ܢܣܝܡ ܐ̈ܢܝܢ ܠܘܬ ܗ̇ܢܝܢ. </div>
            <div type="s" n="6">ܬܚܘܡܐ ܓܝܪ ܩܕܡܝܐ ܢ̇ܩܦ ܠܟܘܠ ܕܠܘܬ ܡܕܡ܁ ܒܪܡ ܠܐ ܗܘܐ ܗܢܐ ܐܝܬܘܗܝ ܠܘܬ ܡܕܡ܁
               ܕܒܗ ܟܕ ܒܗ ܢܗܘܝܢ ܗ̣ܢܝܢ ܟܕ ܗ̣ܢܝܢ ܕܐܝܬܝܗܝܢ. ܕܡܬܐܡܪ̈ܢ ܡܢ ܕܐܚܪ̈ܢܐ. </div>
            <div type="s" n="7">ܡܢ ܗܠܝܢ ܓܝܪ ܝܕܝܥܐ̣. ܕܐܢ ܐܢܫ ܢܕܥ ܡܕܡ ܡܬܚܡܐܝܬ ܕܐܝܠܝܢ ܕܠܘܬ ܡܕܡ̣܁ ܐܦ
               ܕܠܘܬܗ ܡܬܚܡܐܝܬ ܡܬܐܡܪܐ ܢܕܥ. </div>
            <div type="s" n="8">ܓܠܝܐ ܗܝ ܕܐܦ ܡܢܗܝܢ ܐܝܬܘܗܝ. ܐܢܗܘ̣ ܓܝܪ ܕܢܕܥ ܐܢܫ ܠܗܢܐ ܡܕܡ ܕܡܢ ܐܝܠܝܢ ܕܠܘܬ
               ܡܕܡ ܐܝܬܘܗܝ ܗܢܐ ܢܗܘܐ ܕܐܝܠܝܢ ܕܠܘܬ ܡܕܡ ܗ̣ܘ ܟܕ ܗ̣ܘ ܒܕܠܘܬ ܡܕܡ܁ ܐܦ ܗ̇ܘ ܕܠܘܬܗ ܐܝܬ ܠܗ ܠܡܗܘܐ.
               ܐܦ ܗ̣ܘ ܝܕܥ̇ ܕܠܘܬ ܗ̇ܘ ܗܢܐ ܐܝܬ ܠܡܗܘܐ. ܐܢܗܘ̣ ܕܠܐ ܝ̇ܕܥ ܠܗ ܟܠ ܟܠܗ ܠܗ̇ܘ ܕܠܘܬܗ ܐܝܬܘܗܝ̣. </div>
            <div type="s" n="9">ܐܝܟܢܐ ܢܕܥ ܐܦ ܥܠ ܟܠ ܚܕ ܚܕ. ܡܕܡ ܕܝܢ ܓܠܝܐ ܕܕܐܝܟ ܗܢܘ. ܐܟܙܢܐ ܕܐܢ ܐܢܫ ܡܕܡ
               ܕܦܪܝܫܐܝܬ ܕܐܝܬܘܗܝ ܕܐܥܦܐ̣. ܘܗ̇ܘ̣ ܕܐܥܦܐ ܐܝܬܘܗܝ. ܒܪ ܫܥܬܗ̣ ܦܪܝܫܐܝܬ ܝܕܥ. ܐܢ ܓܝܪ ܠܝܬ ܗܘܐ
               ܕܡܕܡ ܡܢ ܐܝܠܝܢ ܕܦܪܝܫܐܝܬ ܝ̇ܕܥ ܠܗ̇ܘ ܕܐܥܦܐ ܐܝܬܘܗܝ ܕܠܐ ܐܝܬܘܗܝ ܐܥܦܐ ܠܓܡܪ ܝܕܥ̇ ܠܗ. ܗܟܘܬ ܕܝܢ
               ܐܦ ܟܠ ܐܝܢܐ ܕܗ̣ܘ ܡܕܡ ܝ̇ܕܥ ܕܫܦܝܪ. ܘܕܗ̇ܘ ܫܦܝܪ ܗܘ ܐܠܨܐܝܬ ܐܝܬ ܠܡܕܥ. ܕܡܛܠ ܗܠܝܢ ܕܠܘ ܕܠܐ
               ܬܚܘܡܐ ܕܗܢܐ ܫܦܝܪܐ ܐܝܬܘܗܝ ܕܒܝܫܐ. ܡܣܒܪܢܘܬܐ ܓܝܪ ܕܕܐܝܟ ܗܕܐ ܠܘ ܐܝܕܥܬܐ. ܠܐ ܓܝܪ ܝܕܥ ܚܬܝܬܐܝܬ
               ܕܐܝܬܘܗܝ ܫܦܝܪܐ ܡܢ ܒܝܫ̣ܐ. ܐܢ ܓܝܪ ܗܟܢܐ. ܗܟܘܬ ܐܦܠܐ ܡܕܡ ܒܝܫ̣ܐ. ܡܕܝܢ ܓܠܝܐ ܕܡܢ ܐܠܨ̈ܬܐ. ܕܗ̇ܘ
               ܡܐ ܕܝܕܥ ܐܢܫ ܕܡܢ ܐܝܠܝܢ ܕܠܘܬ ܡܕܡ ܡ̇ܢ ܡܬܚܡܐܝܬ̣. ܐܦ ܗ̇ܘ ܕܠܘܬܗ ܡܬܐܡܪܐ ܡܬܚܡܐܝܬ ܝ̇ܕܥ </div>
            <div type="s" n="10">ܠܪܫܐ ܘܠܐܝܕܐ ܘܠܟܠ ܚܕ ܚܕ ܡܢ ܗܠܝܢ ܕܐܝܬܝܗܘܢ ܐܘܣ̈ܝܣ. ܗ̇ܘ ܡܐ ܓܝܪ ܕܐܝܬܘܗܝ
               ܡܬܚܡܢܐܝܬ ܐܝܬ ܠܡܕܥ ܠܘܬ ܗ̇ܘ ܡܐ ܕܡܬܐܡܪ ܠܘ ܐܠܨܐܝܬ. ܕܐܢܫ ܓܝܪ ܐܝܬܘܗܝ ܪܝܫܐ. ܘܕܐܢܫ ܐܝܬܝܗ̇
               ܐܝܕܐ ܠܐ ܗܘܐ ܠܡܕܥ ܡܬܚܡܢܐܝܬ. ܐܝܟܢܐ ܕܠܐ ܗܘܐ ܗ̣ܢܘܢ ܟܕ ܗ̣ܢܘܢ ܐܝܬܝܗܝܢ ܡܢ ܐܝܠܝܢ ܕܠܘܬ ܡܕܡ܁ ܐܢ
               ܕܝܢ ܠܝܬ ܡܕܡ ܡܢ ܐܝܠܝܢ ܕܠܘܬ ܡܕܡ܁ ܟܒܪ ܫܪܝܪܐ ܗܘܬ ܠܡܐܡܪ ܕܐܦܠܐ ܚܕܐ ܐܘܣܝܐ ܡܢ ܐܝܠܝܢ ܕܠܘܬ ܡܕܡ
               ܐܝܬܝܗ̇. ܐܝܟ ܕܠܡܐܡܪ ܕܝ̣ܢ. </div>
            <div type="s" n="11">ܥܣܩܐ ܥܠ ܗܠܝܢ ܠܡܦܣܩ ܥܫܝܢܐܝܬ. ܟܕ ܠܘ ܙܒ̈ܢܐ ܣܓ̈ܝܐܢ ܢܥܩܒ. ܕܢܬܦܫܟ ܓܝܪ
               ܒܚܕܐ ܡܢܗܝܢ ܥܠ ܟܠ ܚܕܐ ܚܕܐ ܡܢܗܝܢ ܠܐ ܗܘܐ ܕܚܫܚܘ ܐܝܬܝܗ̇. ܥܠ ܙܢܐ. ܦܪܝܫ ܙܢܘܬܐ ܡܢ ܙܢܐ. ܙܢܘܬܐ
               ܒܪܥܝܢܐ ܡܬܝܕܥܐ ܙܢܐ ܕܝ̣ܢ ܒܥ̈ܝܢܐ. ܐܝܟ ܚܘܪܘܬܐ ܘܚܘܪܐ. </div>
         </div>
      </div>
      <div type="ch" n="8">
         <div type="par" n="1">
            <div type="s" n="1">ܙܢܘܬܐ ܕܝܢ ܐܡ̇ܪ ܐܢܐ ܗ̇ܝ ܕܒܗ̇ ܡܬܐܡܪܝܢ ܙܢ̈ܝܐ. ܐܝܬܝܗ̇ ܕܝܢ ܙܢܘܬܐ̣. ܕܐܝܠܝܢ
               ܕܒ̈ܕܘܟܝܬܐ ܣܓ̈ܝܐܬܐ ܡܬܐܡܪ̈ܢ. </div>
            <div type="s" n="2">ܚܕ ܗܟܝܠ ܐܕܫܐ ܕܙܢܘܬܐ ܡܣܬܬܘܬܐ ܘܣܝܡܐ ܢܬܐܡܪܘܢ. </div>
            <div type="s" n="3">ܦܪܝܫ ܗܟܝܠ ܡܢ ܡܣܬܬܘܬܐ ܣܝܡܐ. ܕܡܣܬܬܘܬܐ ܡܢ ܕܐܝܠܝܢ ܕܝܬܝܪ ܡ̈ܩܘܝܢ ܘܢܓܝܪ̈ܢ
               ܐܝܬܝܗ̇. ܕܐܝܟ ܗܠܝܢ ܕܝܢ ܐܝܬܝܗܝܢ ܝܕܝ̈ܥܬܐ ܘܡܝܬܪ̈ܘܬܐ. ܝܕܝ̈ܥܬܐ ܓܝܪ ܡܣܬܒܪ̈ܢ ܕܡܢ ܐܝܠܝܢ
               ܕܡ̈ܩܘܝܢ ܐܝܬܝܗܝܢ. ܘܕܥܣܩ ܙܘܥܗܝܢ. ܐܢ ܗ̣ܘ ܕܫܦܝܪܐܝܬ ܢܣ̣ܒ ܐܢܫ ܝܕܥܬܐ ܘܐܢ ܠܘ ܫܦܝܪܐܝܬ. ܘܫܘܚܠܦܐ
               ܣܓܝܐܐ ܗ̇ܘܐ ܡܢ ܟܘܪܗܢܐ ܐܘ ܡܢ ܡܕܡ ܐܚܪܝܢ ܕܐܝܟ ܗܢܐ. ܒܗ ܕܝܢ ܒܙܢܐ ܐܦ ܡܝܬܪܘܬܐ ܐܦ ܙܕܝܩܘܬܐ. ܐܘ
               ܚܦܝܛܘܬܐ ܘܟܠ ܚܕܐ ܚܕܐ ܕܡܢ ܕܐܝܟ ܗܠܝܢ ܠܘ ܦܫܝܩܐܝܬ ܙܘܥܗ̇. ܐܦܠܐ ܦܫܝܩܬ ܠܫ̈ܘܚܠܦܝܗ̇ ܡܬܐܡܪܐ. </div>
            <div type="s" n="4">ܣܝܡܐ ܕܝܢ ܡܬܐܡܪ [ܘܕܗ̇ܢܝܢ ܕܐܝܬܝܗܝܢ ܦܫ̈ܝܩܢ ܠܙܘܥܐ ܘܦܫܝܩܢ ܠܫܘܚܠܦܐ]. ܗܠܝܢ
               ܕܐܝܬܝܗܝܢ ܦܫ̈ܝܩܢ ܠܙܘܥܐ ܠܩ̈ܠܝܠܝ ܫܘܚܠܦܐ. ܐܟܙܢܐ ܕܚܡܝܡܘܬܐ ܘܩܪܝܪܘܬܐ ܘܟܘܪܗܢܐ ܘܚܘܠܡܢܐ. ܘܟܠ
               ܐܚܪ̈ܢܝܬܐ ܕܐܝܟ ܗܠܝܢ. ܘܣܝܡ ܓܝܪ ܒܗܠܝܢ ܒܪܢܫܐ. ܩܠܝܠܐܝܬ ܕܝܢ ܐܝܟ ܕܠܡܐܡܪ ܡܫܬܚܠܦ ܡܢ ܚܡܝܡܘܬܐ
               ܘܗ̇ܘܐ ܩܪܝܪܐ. ܘܡܢ ܚܘܠܡܢܐ ܐܬ̇ܐ ܠܘܬ ܟܘܪܗܢܐ. ܒܗ ܕܝܢ ܒܙܢܐ ܐܦ ܥܠ ܐܚܪ̈ܢܝܬܐ ܕܐܝܟ ܗܠܝܢ. ܐܠܐ ܐܢ
               ܐܢܫ ܐܦ ܡܢ ܗܠܝܢ ܟܕ ܐܝܬܘܗܝ ܒܗܝܢ ܒܝܕ ܙܒܢܐ ܣܓܝܐܐ ܡܢ ܟܕܘ ܡܬܢܦܚ ܘܕܠܐ ܐܣܝܘ ܐܘ ܛܒ ܢܗܘܐ ܥܣܩ
               ܙܘܥܗ. ܗܕܐ ܕܟܒܪ ܩ̇ܪܐ ܠܗ̇ ܐܢܫ ܡܢ ܟܕܘ ܡܣܬܬܘܬܐ. </div>
            <div type="s" n="5">ܓܠܝܐ ܕܝܢ ܕܗܠܝܢ ܨ̇ܒܝܢ ܕܬܗܘܐ ܕܐܝܬܝܗܝ̣ܢ. ܣ̇ܓܝ ܢܓܝܪ̈ܝ ܠܙܒܢܐ ܘܥ̈ܣܩܝ
               ܠܙܘܥܐ̇. ܘܗܠܝܢ ܡܢ ܕܠܝܕܥ̈ܬܐ ܠܘ ܣ̇ܓܝ ܠܒ̇ܟܝܢ. ܐܠܐ ܕ̈ܠܝܠܝ ܙܘܥܐ ܐܢܘܢ. ܠܐ ܐܡܪܝܢ ܕܐܝܬ ܠܗܘܢ
               ܡܣܬܬܘܬܐ. ܟܕ ܛܒ ܣܝܡܐ ܒܗ̇ ܒܝܕܥܬܐ ܐܘ ܒܝܫܘܬܐ ܘܡܝܬܪܘܬܐ. </div>
            <div type="s" n="6">ܐܝܟܢܐ ܕܒܗܕܐ ܦܪܝܫܐ ܡܣܬܬܘܬܐ ܡܢ ܣܝ̇ܡܐ. ܒܗ̇ܝ ܕܗ̇ܘ ܡ̇ܢ ܕܦܫܝܩ ܠܙܘܥܐ
               ܐܝܬܘܗܝ̣. ܘܗܕܐ ܢܓܝܪܘܬ ܙܒܢܐ ܘܥܣܩܬ ܠܙܘܥܐ. </div>
            <div type="s" n="7">ܐܝܬܝܗ̇ ܕܝܢ ܡܣܬܬܘܬܐ ܐܦ ܣܝ̇ܡܐ. ܣܝ̇ܡܐ ܕܝ̣ܢ. ܠܘ ܡܢ ܐܢܢܩܐ ܡܣܬܬܘܬܐ. ܐܝܠܝܢ
               ܕܐܝܬ ܠܗܘܢ ܡܣܬܬܘܬܐ ܐܦ ܣܝ̣ܡܝܢ. ܗܠܝܢ ܕܝܢ ܕܣ̈ܝ̣ܡܝܢ ܠܘ ܡܢ ܟܠܦܪܘܣ ܐܝܬܝܗܘܢ ܡܣܬܬܘܬܐ. </div>
         </div>
         <div type="par" n="2">
            <div type="s" n="1">ܓܢܣܐ ܕܝܢ ܐܚܪܢܐ ܕܙܢܘܬܐ. ܗ̇ܘ ܕܒܗ̇ ܡܬܟܬܫܢܐ ܐܘ ܪܗܘܛܐ ܐܘ ܚܠܝܡܐ ܐܘ ܡܟܪܗܐ
               ܐܡܪܝܢܢ ܐܝܟ ܕܠܡܐܡܪ ܟܘܠ ܕܒܚܝܠܐ ܟܝܢܝܐ ܐܘ ܒܡܚܝܠܘܬܐ ܡܬܐܡܪ. </div>
            <div type="s" n="2">ܠܐ ܗܘܐ ܓܝܪ ܒܗ̇ܝ ܕܡܣ̣ܬܬ ܘܣܝܡ ܡܬܐܡܪ ܟܠ ܚܕ ܚܕ ܡܢܗܘܢ̣. ܐܠܐ ܒܗ̇ܝ ܕܐܝܬ ܠܗ
               ܚܝܠܐ ܟܝܢܝܐ ܕܢܥܒܕ ܡܕܡ ܦܫܝܩܐܝܬ. ܐܘ ܕܠܐ ܡܕܡ ܢܚ̣ܫ. ܐܟܙܢܐ ܕܐܦ ܕܪ̈ܪܐ ܐܘ ܪ̈ܗܘܛܐ ܡܬܐܡܪ̈ܝܢ. ܠܐ
               ܗܘܐ ܒܗ̇ܝ ܕܡܣܬܬܝܢ ܘܣܝ̣ܡܝ̣ܢ. ܐܠܐ ܒܗ̇ܝ ܕܐܝܬ ܠܗܘܢ ܚܝܠܐ ܟܝܢܝܐ ܕܢܥܒܕܘܢ ܡܕܡ ܦܫܝܩܐܝܬ. ܚ̈ܠܝܡܐ
               ܕܝܢ ܡܬܐܡܪܝܢ ܕܐܝܬ ܠܗܘܢ ܚܝܠܐ ܟܝܢܝܐ ܡܕܡ ܕܠܐ ܢܚܫܘܢ ܒܡܕܡ ܕܓ̇ܕܫ ܦܫܝܩܐܝܬ. ܡܟܪ̈ܗܐ ܕܝܢ
               ܡܬܐܡܪܝ̣ܢ ܗ̇ܢܘܢ ܕܠܝܬ ܠܗܘܢ ܚܝܠܐ ܕܠܐ ܢܚܫܘܢ ܡܕܡ ܦܫܝܩܐܝܬ ܡܢ ܐܝܠܝܢ ܕܓܕܝ̈ܫܢ. </div>
            <div type="s" n="3">ܒܗ̇ ܕܝܢ ܒܕܡܘܬ ܕܗܠܝ̣ܢ ܐܦ ܩܝܫܐ ܘܪܟܝܟܐ ܐܝܬܘܗܝ. ܩܫܝܐ ܡ̇ܢ ܡܬܐܡܪ ܗ̇ܘ ܕܐܝܬ
               ܠܗ ܚܝܠܐ ܕܠܘ ܦܫܝܩܐܝܬ ܢܬܦܠܓ. ܪܟܝܟܐ ܕܝܢ ܗ̇ܘ ܕܠܝܬ ܠܗ ܕܠܐ ܢܬܦܠܓ. </div>
         </div>
         <div type="par" n="3">
            <div type="s" n="1">ܓܢܣܐ ܕܝܢ ܬܠܝܬܝܐ ܕܙܢܘܬܐ ܙܢܝ̈ܐ ܐܦ ܚܫ̈ܐ ܐܦ ܚ̈ܫܘܫܐ. ܐܝܬܝܗܘܢ ܕܝܢ ܕܐܝܟ
               ܗܠܝܢ. ܐܟܙܢܐ ܕܚܠܝܘܬܐ ܘܨܪܘܦܘܬܐ ܘܡܪܝܪܘܬܐ ܘܟܠ ܒ̈ܢܝ ܓܢܣܐ ܕܗܠܝܢ. ܬܘܒ ܕܝܢ ܐܦ ܚܡܝܡܘܬܐ
               ܘܩܪܝܪܘܬܐ. ܘܚܘܪܘܬܐ ܘܐܘܟܡܘܬܐ. </div>
            <div type="s" n="2">ܕܗܠܝܢ ܗܟܝܠ ܙܢ̈ܝܐ ܓܠܝܐ ܗܝ. ܐܝܠܝܢ ܓܝܪ ܕܐܬܚܘܝܘ ܙܢ̈ܝܐ ܡܬܐܡܪܝ̣ܢ. ܡܢܗܘܢ
               ܘܠܗܘܢ ܐܟܙܢܐ ܕܕܒܫܐ ܕܟܝܢܐܝܬ ܐܝܬ ܠܗ ܚܠܝܘܬܐ ܘܡܬܐܡܪ ܚܝܠܐ. ܘܓܘܫܡܐ ܚܘܪܐ ܕܡܬܚܘܐ ܒܚܘܪܘܬܐ. ܒܗ
               ܒܙܢܐ ܕܝܢ ܐܦ ܥܠ ܐܚܪ̈ܢܐ ܐܝܬ. </div>
            <div type="s" n="3">ܚ̈ܫܐ ܡܕܡ ܕܡܬܐܡܪ̈ܝܢ ܙܢ̈ܝܐ ܠܘ ܕܒܗ̇ ܟܕ ܒܗ̇ ܒܗ̇ܝ ܕܡܩܒܠܝܢ ܙܢ̈ܝܐ ܚ̇ܫܝܢ ܡܕܡ܁ ܠܐ ܗܘܐ ܓܝܪ ܕܒܫܐ ܒܗ̇ܝ ܕܚܐܫ ܡܕܡ ܚܠܝܐ. ܘܐܦܠܐ ܗܠܝܢ ܐܚܪ̈ܢܐ ܕܕܐܝܟ ܗܠܝܢ ܘܠܐ ܚܕ. ܒܗ ܕܝܢ ܒܕܡܘܬ ܗܠܝܢ ܐܦ ܚܡܝܡܘܬܐ ܘܩܪܝܪܘܬܐ ܚܫ̈ܐ ܙܢ̈ܝܐ ܡܬܐܡܪܝܢ. ܠܐ ܗܘܐ ܒܗ̇ ܟܕ ܒܗ̇ ܒܗ̇ܝ ܕܡܩܒܠܝܢ ܚܫܝܢ ܡܕܡ܁ ܒܗ̇ܝ ܓܝܪ ܕܒܟܠ ܚܕ ܚܕ ܡܢ ܪ̈ܓܫܬܐ ܙܢܝ̈ܐ ܕܐܝܠܝܢ ܕܐܬܐܡܪܘ ܥܒ̈ܘܕܐ ܐܢܘܢ ܕܚ̈ܫܐ. ܥܒ̈ܘܕܐ ܕܚ̈ܫܐ ܡܬܐܡܪ̈ܝܢ ܕܐܝܬܝܗܘܢ ܙܢ̈ܝܐ. ܚܠܝܘܬܐ ܕܝܢ ܚܫܐ ܡܕܡ ܥܒܕܐ ܒܛܥܡܬܗ̇. ܘܚܡܝܡܘܬܐ ܒܓܫܬܐ. ܗܟܘܬ ܕܝܢ ܐܦ ܐܚܪ̈ܢܝܬܐ. </div>
            <div type="s" n="4">ܚܘܪܘܬܐ ܘܐܘܟܡܘܬܐ ܘܓ̈ܘܢܐ ܐܚܪ̈ܢܐ. ܠܐ ܗܘܐ ܒܗ ܟܕ ܒܗ ܒܙܢܐ ܒܐܝܠܝܢ ܕܐܬܐܡܪܘ
               ܚܫ̈ܐ ܙܢ̈ܝܐ ܡܬܐܡܪ̈ܝܢ. ܐܠܐ ܟܕ ܗ̣ܢܘܢ ܡܢ ܚܫ̈ܐ ܗ̇ܘܝܢ. </div>
            <div type="s" n="5">ܕܗ̇ܘܝ̣ܢ ܗܟܝܠ ܒܝܕ ܚ̈ܫܐ ܫܘܚ̈ܠܦܐ ܣܓ̈ܝܐܐ ܕܓܘ̈ܢܐ. ܓܠܝܐ ܗܝ. ܐܝܢܐ ܕܒܗ̇ܬ ܓܝܪ
               ܣܘܡܩܐ ܗ̇ܘܐ. ܘܐܝܢܐ ܕܕܚܠ ܝܘܪܩܢܐ. ܘܟܠ ܚܕ ܚܕ ܡܢܗܘܢ ܕܐܝܟ ܗܟܢܐ. ܕܐܝܟܢܐ ܕܐܢܫ ܒܟܝܢܐ ܚ̈ܫܐ ܕܐܝܟ
               ܗܠܝܢ ܢܚܫ̣. ܒܓܘܢܐ ܕܕܡ̇ܐ ܠܗܠܝܢ ܐܝܟ ܕܠܡܐܡܪ ܐܝܬ ܠܗ̇ ܠܡܗܘܐ. ܗ̇ܝ ܓܝܪ ܕܗܫܐ ܒܗ̇ܝ ܕܒ̇ܗܬ ܐܬܬܣܝܡ
               ܒܗ ܣܝ̇ܡܐ ܗ̇ܘܐ ܒܓܘܫܡܗ ܘܒܩܘܝܡܐ ܟܝܢܝܐ ܡܣܬܬܘܬ ܣܝܡܐ ܗܢܐ ܗ̇ܘܐ ܐܝܟܢܐ ܕܒܟܝܢܐ ܘܓܘܢܐ. ܒܗ̇
               ܒܕܡܘܬܐ ܢܗܘܐ. </div>
            <div type="s" n="6">ܟܠ ܓܕܫ̈ܐ ܗܟܝܠ ܕܐܝܟ ܗܠܝܢ ܕܡܢ ܚܫܐ ܡܕܡ ܥܣܩܐ ܙܘܥܐ ܗ̣ܘ ܘܡܩܘܝܢܐ ܢܣ̣ܒܘ
               ܫܘܪܝܐ̣. ܙܢ̈ܝܐ ܡܬܐܡܪܝܢ ܐܢ ܓܝܪ ܒܩܘܝܡܐ ܟܝܢܝܐ ܡܝܪܩܘܬܐ ܘܐܘܟܡܘܬܐ ܗܘܝܐ. ܙܢܐ ܡܬܐܡܪ. ܕܒܐܝܢܐ
               ܓܝܪ ܙܢܐ ܐܝܬܝܗܝܢ ܗܠܝܢ ܡܬܐܡܪܝܢܢ. ܐܢ ܡܛܠ ܟܘܪ̈ܗܢܐ ܢܓܝܪ̈ܐ. ܘܐܢ ܡܛܠ ܚܘܡܐ ܗ̣ܘ ܟܕ ܗ̣ܘ
               ܝܪܘܩܘܬܐ. ܓܕܫܐ ܐܘ ܐܘܟܡܘܬܐ. ܟܕ ܠܘ ܦܫܝܩܐܝܬ ܬܬܪܨ ܒܟܠܗܘܢ ܚ̈ܝܐ ܬܩܘܐ. ܙܢ̈ܝܐ ܡܬܐܡܪܝܢ ܐܦ ܗܠܝܢ.
               ܒܗ̇ ܟܕ ܒܗ̇ ܒܕܡ̣ܘܬܐ ܕܒܐܝܢܐ ܙܢܐ ܡܢܗܘܢ ܐܝܬܝܢ ܡܬܐܡܪܝܢܢ. </div>
            <div type="s" n="7">ܟܠ ܕܝܢ ܕܦܫܝܩܐܝܬ ܡܫܬܪܝܢ ܘܩܠܝܠܐܝܬ ܡܬܬܪ̈ܨܝܢ ܚܫ̈ܐ ܡܬܩܪܝܢ. ܠܐ ܓܝܪ
               ܡܬܐܡܪ̈ܝܢ ܕܒܐܝܢܐ ܙܢܐ ܐܝܬܝܢ ܒܗܠܝܢ. ܐܦܠܐ ܓܝܪ ܗ̇ܘ ܕܣܡܩ ܡܛܠ ܒܗܬܬܗ ܣܘܡܩܐ ܡܬܐܡܪ. ܘܐܦܠܐ ܗ̇ܘ
               ܕܝܪܩ ܡܛܠ ܕܕܚ̇ܠ ܝܪܘܩܘܬܐ ܡܬܐܡܪܐ. ܐܠܐ ܝܬܝܪܐܝܬ ܕܚܐܫ. ܐܝܟܢܐ ܕܚ̈ܫܐ ܐܝܠܝܢ ܕܐܝܟ ܗܠܝܢ ܡܬܐܡܪܝܢ.
               ܙܢܝ̈ܐ ܕܝܢ ܠܐ.܀ </div>
            <div type="s" n="8">ܒܕܡܘܬ ܗܠܝܢ ܐܦ ܐܝܠܝܢ ܕܒܢܦܫܐ ܙܢܝ̈ܐ ܚܫ̈ܐ ܘܚ̈ܫܐ ܡܬܐܡܪ̈ܝܢ. </div>
            <div type="s" n="9">ܟܠ ܐܝܠܝܢ ܓܝܪ ܕܒܪܫܝܬܗ ܒܗܘܝܐ ܡܢ ܚ̈ܫܐ ܢܗܘܘܢ̣. ܙܢ̈ܝܐ ܡܬܐܡܪܝܢ. ܐܟܙܢܐ
               ܕܫܛܘܪܘܬܐ ܘܫܢܝܘܬܐ ܘܪܘܓܙܐ ܘܟܠ ܕܐܝܟ ܗܠܝ̣ܢ. ܕܒܐܝܢܐ ܓܝܪ ܙܢܐ ܡܬܐܡܪܝܢܢ ܕܐܝܬܝܢ ܒܗܠܝܢ
               ܪ̈ܓܘܙܬܢܐ. </div>
            <div type="s" n="10">ܗܟܘܬ ܕܝܢ ܐܦ ܥܠ ܫܛܘܪܘܬܐ ܕܠܐ ܒܟܝܢܐ ܘܐܦ ܚܝ̈ܘܬܢܐ ܕܡܢ ܓܕܫ̈ܐ ܐܚܪ̈ܢܐ ܗ̇ܘܝܢ
               ܕܥܣܩܐ ܓܗܝܬܗܝ̣ܢ. ܐܘ ܕܘܠܝܐܝܬ ܠܐ ܡܬܐܣܝܢ ܒܚܕܐ ܥ̈ܣܩܝ ܠܙܘܥܐ. ܘܐܝܠܝܢ ܕܐܝܟ ܗܠܝܢ. ܒܐܝܢܐ ܓܝܪ
               ܙܢܐ ܐܢܘܢ ܐܢܫܝܢ ܡܬܐܡܪܝܢ ܒܗܠܝܢ. </div>
            <div type="s" n="11">ܟܘܠ ܕܝܢ ܕܩܠܝܠܐܝܬ ܡܬܬܪܨܝܢ ܚܫ̈ܐ ܡܬܐܡܪܝܢ. ܐܟܙܢܐ ܕܐܝܢܐ ܕܡܬܬܥܝܩ ܝܬܝܪ
               ܪ̈ܓܙ. ܠܐ ܡܬܐܡܪ ܪܓܘܙܬܢܐ ܗ̇ܘ ܕܒܚܫܐ ܗܢܐ ܝܬܝܪ ܪ̈ܓܙ̣. ܐܠܐ ܝܬܝܪܐܝܬ ܕܚܫܝܫ ܒܡܕܡ܁ ܐܝܟܢܐ ܕܚ̈ܫܐ
               ܢܗܘܘܢ ܐܝܠܝܢ ܕܐܝܟ ܗܠܝܢ ܘܠܘ ܙܢ̈ܝܐ. </div>
         </div>
         <div type="par" n="4">
            <div type="s" n="1">ܥܠ ܐܣܟܡܐ ܘܕܡܘܬܐ.܀ ܕܙܢܘܬܐ ܘܕܡܘܬܐ ܕܥܠ ܟܠ ܚܕ ܚܕ ܡܕܡ ܐܝܬ. ܬܘܒ ܕܝܢ ܥܡ
               ܗܠܝܢ ܐܦ ܬܪܝܨܘܬܐ ܟܦܝܦܘܬܐ. ܘܐܢ ܐܝܬ ܡܕܡ ܕܕܡ̇ܐ ܠܗܠܝܢ. ܟܠ ܚܕ ܚܕ ܡܢ ܗܠܝܢ ܓܝܪ ܕܐܝܢܘ ܙܢܐ
               ܡܬܐܡܪ. ܘܕܟܦܝܦܐ ܘܕܬܪܝܨܐ. </div>
            <div type="s" n="2">ܘܐܦ ܒܕܡܘܬܐ ܕܝܢ ܕܒܐܝܢܐ ܙܢܐ ܚܕ ܚܕ ܡܕܡ ܡܬܐܡܪ. </div>
            <div type="s" n="3">ܡܦܪܣܥܐ ܘܪܨܝܦܐ ܘܚܪܘܣܐ ܘܫܥܝܥܐ ܡܣܬܒܪܐ ܕܙܢܐ ܡܫܘܕܥܝܢ. ܕܡ̇ܝܢ ܕܐܝܟ ܗܠܝܢ
               ܠܦܠܓܐ ܕܙܢܐ. ܒܣܝܡܐ ܓܝܪ ܝܬܝܪܐܝܬ ܕܗܕ̈ܡܐ ܟܠ ܚܕ ܚܕ ܡܢܗܘܢ ܡܬܚܙܐ ܕܡܘܕܥ̣. ܪܨܝܦܐ ܓܝܪ ܗ̇ܘ
               ܕܡ̈ܢܘܬܗ ܢܩܝܦܢ ܠܚ̈ܕܕܐ ܡ̈ܢܘܬܗ. ܚܪܘܣܐ ܕܝܢ ܗ̇ܘ ܕܡܢܗܝܢ ܢܦܩ̈ܢ ܘܕܡܢܗܝܢ ܥܐ̈ܠܢ. </div>
            <div type="s" n="4">ܐܝܟ ܕܠܡܐܡܪ ܓܝܪ ܐܦ ܡܕܡ ܐܚܪܢܐ ܡܬܚܙܐ ܕܐܝܬܘܗܝ ܕܙܢܐ. ܐܚܪ̈ܢܐ ܕܝܢ ܡܬܐܡܪܝܢ ܗܘܘ ܝܬܝܪܐܝܬ ܐܝܟ ܕܠܡܐܡܪ ܕܕܐܝܟ ܗܟܢܐ ܐܝܬܝܗܘܢ. </div>
         </div>
         <div type="par" n="5">
            <div type="s" n="1">ܙܢ̈ܝܐ ܓܝܪ ܐܝܬܝܗܘܢ ܗܠܝܢ ܕܐܬܐܡܪܘ ܕܐܝܠܝܢ ܕܒܢܣܝܒܘܬ ܫܡܐ ܕܥܠܝܗܘܢ ܡܬܐܡܪܝܢ.
               ܐܘ ܐܝܟ ܕܠܡܐܡܪ ܐܚܪܢܝܐܝܬ ܡܢܗܘܢ. </div>
            <div type="s" n="2">ܘܥܠ ܣܓ̈ܝܐܐ ܓܝܪ ܘܐܝܟ ܕܠܡܐܡܪ ܥܠ ܟܠܗܘܢ ܒܢܣܝܒܘܬ ܫܡܐ ܡܬܐܡܪܐ. ܐܟܙܢܐ ܕܡܢ
               ܚܘܪܘܬܐ ܚܘܪܐ. ܘܡܢ ܓܪܡܛܝܩܘܬܐ ܓܪܡܛܝܩܐ. ܘܡܢ ܙܕܝܩܘܬܐ ܙܕܝܩܐ. ܗܟܘܬ ܕܝܢ ܐܦ ܥܠ ܐܚܪ̈ܢܝܬܐ. </div>
            <div type="s" n="3">ܥܠ ܚܕܚܕ̈ܢܝܬܐ ܕܝܢ ܡܛܠ ܕܠܐ ܐܝܬ ܫܡ̈ܗܐ ܠܙܢ̈ܝܐ. ܠܐ ܡܨܝܐ ܕܒܢܣܝܒܘܬ ܫܡܐ
               ܬܬܐܡܪ ܡܢܗܘܢ. ܐܟܙܢܐ ܕܪܗܛܐ ܐܘ ܕܪܪܐ ܐܝܟ ܚܝܠܐ ܟܝܢܝܐ ܐܡܪܝܢܢ ܟܕ ܐܦ ܠܐ ܡܢ ܚܕܐ ܙܢܘܬܐ ܡܬܐܡܪܐ
               ܢܣܝܒܘܬ ܫܡܗܘܢ. ܠܐ ܓܝܪ ܣܝ̈ܡܢ ܫܡ̈ܗܐ ܠܐܝܠܝܢ ܕܒܚܝܠܐ ܕܒܗܘܢ ܕܢܬܐܡܪܘܢ ܕܐܝܠܝܢ ܐܢܘܢ ܙܢܝ̈ܐ.
               ܐܟܙܢܐ ܕܒܝܕܥܬܐ ܘܕܪ̈ܪܐ ܘܡܬܟ̈ܬܫܢܐ ܒܣܝܡܐ ܡܬܐܡܪܝܢ. ܐܝܕܥܬܐ ܓܝܪ ܕܪܪܬܐ ܡܬܐܡܪܐ ܘܡܬܟܬܫܢܝܬܐ.
               ܕܐܝܠܝܢ ܕܝܢ ܙܢ̈ܝܐ ܡܢ ܗܠܝܢ ܒܢܣܝܒܘܬ ܫܡܐ ܗܠܝܢ ܕܒܗܘܢ ܣܝܡܢ ܡܬܐܡܪܝܢ. </div>
            <div type="s" n="4">ܐܝܬ ܕܝܢ ܐܡܬܝ ܕܐܦ ܡܢ ܫܡܐ ܕܣܝܡ ܠܐ ܡܬܐܡܪܝܢ. ܒܢܣܝܒܘܬ ܫܡܐ ܕܒܗ ܕܐܝܢܘ ܙܢܐ
               ܗ̇ܘ. ܐܟܙܢܐ ܕܡܢ ܡܝܬܪܘܬܐ ܚܦܝܛܐ ܒܗ̇ܘ ܓܝܪ ܕܐܝܬ ܠܗ ܡܝܬܪܘܬܐ ܚܦܝܛܐ ܡܬܐܡܪ. ܐܠܐ ܠܘ ܒܢܣܝܒܘܬ
               ܫܡܐ. </div>
            <div type="s" n="5">ܕܡܢ ܙܢ̈ܝܐ ܐܝܠܝܢ ܕܐܬܐܡܪܘ. ܐܘ ܕܐܚܪܢܝܐܝܬ ܡܢܗܘܢ.܀ </div>
         </div>
         <div type="par" n="6">
            <div type="s" n="1">ܐܝܬ ܕܝܢ ܐܦ ܕܠܩܘܒܠܝܘܬܐ ܒܙܢܐ. ܐܟܙܢܐ ܕܙܕܝܩܘܬܐ ܘܥܘܠܘܬܐ ܕܠܩܘܒܠܐ. ܘܚܘܪܘܬܐ
               ܘܐܘܟܡܘܬܐ ܘܐܚܪ̈ܢܝܬܐ. ܗܟܘܬ ܕܝܢ ܕܐܝܠܝܢ ܕܐܦ ܒܗܝܢ ܐܝܠܝܢ ܐܢ̈ܝܢ ܙܢ̈ܝܐ ܡܬܐܡܪܢ. ܐܝܟ ܙܢܐ
               ܕܠܙܕܝܩܐ ܥܘ̇ܠܐ. ܘܠܐܘܟܡܐ ܚܘܪܐ. </div>
            <div type="s" n="2">ܠܘ ܕܝܢ ܥܠ ܟܠܗܘܢ ܗܟܘܬ. ܠܝܘܪܩܐ ܓܝܪ ܘܠܣܘܡܩܐ. ܒܓܘܢܗ ܠܝܬ ܡܕܡ ܕܕܠܩܘܒܠܐ
               ܕܒ̈ܙܢܝܐ ܐܝܬܝܗܘܢ. </div>
            <div type="s" n="3">ܐܠܐ ܐܢ ܕܚܕ ܡܢܗܘܢ ܕܠܩܘܒܠܐ ܕܚܒܪܗ. ܐܘ ܙܢܐ ܘܕܫܪܟܐ ܢܗܘܐ ܙܢܐ. </div>
            <div type="s" n="4">ܗܕܐ ܕܝܢ ܡܬܝܕܥܐ ܡܢ ܟܠ ܚܕܐ ܚܕܐ ܡܢ ܩܛܓܘܪ̈ܝܐ ܐܚܪ̈ܢܝܬܐ ܕܡܬܐܡܪ̈ܢ. ܐܝܟ ܙܢܐ
               ܐܢ ܕܐܝܬܝܗ̇ ܙܕܝܩܘܬܐ ܕܠܩܘܒܠܐ ܕܥܘܠܘܬܐ. ܐܝܢܘ ܕܝܢ ܙܢܐ ܙܕܝܩܘܬܐ. ܘܐܝܢܘ ܟܒܪ ܥܘܠܘܬܐ. ܐܦܠܐ ܚܕ
               ܡܢ ܟܘ̈ܢܝܐ ܐܚܪ̈ܢܐ ܡܬܠܚܡ ܠܥܘܠܘܬܐ. ܠܐ ܙܢܐ ܘܠܐ ܗ̇ܘ ܕܠܘܬ ܡܕܡ܁ ܘܠܐ ܗ̇ܘ ܕܐܝܟܐ. ܘܐܦܠܐ ܚܕ ܡܢ
               ܐܝܠܝܢ ܕܕܐܝܟ ܗܠܝܢ ܐܦܠܐ ܚܕ ܐܠܐ ܥܠ ܙܢܐ. ܗܟܘܬ ܕܝܢ ܕܐܝܟ ܥܠ ܗܠܝܢ ܐܚܪ̈ܢܝܐ ܕܠܩ̈ܘܒܠܝܝܢ ܠܙܢܐ. </div>
         </div>
         <div type="par" n="7">
            <div type="s" n="1">ܡܩܒܠ ܕܝܢ ܘܐܦ ܗ̇ܝ ܕܝܬܝܪ ܘܒܨܝܪ ܐܚܪܢܐ ܡܢ ܐܚܪܢܐ. ܡܬܐܡܪ ܘܐܦ ܗ̇ܘ ܕܝܢ ܫܘܫܛܐ ܡ̇ܩܒܠ. </div>
            <div type="s" n="2">ܐܝܢܐ ܓܝܪ ܕܐܝܬܘܗܝ ܚܘܪܐ ܡܨܝܐ ܕܢܗܘܐ ܕܝܬܝܪ ܚܘܪ. ܠܘ ܟܠ ܐܚܪ̈ܢܐ ܐܠܐ
               ܕܒܣܘܓܐܐ. ܙܕܝܩܘܬܐ ܕܝܢ ܡܬܐܡܪܐ ܕܝܬܝܪ ܡܢ ܙܕܝܩܘܬܐ. ܟܒܪ ܕܝܢ ܡܫܐܠ ܐܢܫ. ܕܗܟܘܬ ܕܝܢ ܐܦ ܥܠ
               ܕܝ̈ܬܝܣܝܣ ܐܚܪ̈ܢܝܬܐ. </div>
            <div type="s" n="3">ܚܕܚ̈ܕܢܐ ܓܝܪ ܕܪܫܝܢ ܒܕܐܝܟ ܗܕܐ. ܙܕܝܩܘܬܐ ܓܝܪ ܡܢ ܙܕܝܩܘܬܐ ܠܘ ܣ̇ܓܝ ܡܬܐܡܪܐ
               ܕܒܨܝܪܐ. ܐܘ ܪܒܐ. ܐܦ ܠܐ ܚܘܠܡܢܐ ܡܢ ܚܘܠܡܢܐ. ܕܒܨܝܪ ܡ̇ܢ ܓܝܪ ܡܬܐܡܪ ܕܐܝܬܘܗܝ ܐܚܪܢܐ ܡܢ ܐܚܪܢܐ.
               ܚܘܠܡܢܐ ܘܙܕܝܩܘܬܐ ܒܒܨܝܪܐܝܬ ܠܐܚܪܢܐ ܡܢ ܐܚܪܢܐ. ܗܟܘܬ ܓܝܪ ܐܦ ܓܪܡܛܝܩܘܬܐ. ܕܝ̈ܬܝܣܝܣ ܐܚܪ̈ܢܝܬܐ. </div>
            <div type="s" n="4">ܐܠܐ ܗܟܝܠ ܗܠܝܢ ܕܥܠܝܗܘܢ ܡܬܐܡܪܢ ܕܠܐ ܚܪܝܢܐ ܡܩܒܠܝܢ ܗ̇ܘ ܕܝܬܝܪ ܘܒܨܝܪ.
               ܓܪܡܛܝܩܐ ܕܝܢ ܐܚܪܢܐ ܡܢ ܐܚܪܢܐ ܡܬܐܡܪ̣. ܐܦ ܕܝܬܝܪ ܙܕܝܩ. ܐܦ ܕܝܬܝܪ ܚܠܝܡ܁ ܘܥܠ ܐܚܪܢܐ ܗܟܘܬ. </div>
            <div type="s" n="5">ܕܬܠܬ ܕܝܢ ܓܘ̈ܢܘܢ ܘܕܐܪ̈ܒܥ ܓ̈ܘܢܘܢ. ܐܘ ܕܚܘܕܪܐ. ܟܠܗܘܢ ܒܗ̇ ܒܕܡܘܬܐ ܛܪ̈ܝܓܘܢܐ. ܐܘ ܚܘܕܪ̈ܐ ܐܝܬܝܗܘܢ. ܐܝܠܝܢ ܓܝܪ ܕܠܐ ܡܩܒܠܝܢ ܘܠܐ ܚܕ ܡܢܗܘܢ ܡܬܐܡܪ ܝܬܝܪ ܐܚܪܢܐ ܡܢ ܐܚܪܢܐ. ܠܐ ܓܝܪ ܕܝܬܝܪ ܛܛܪܝܓܘܢܐ ܚܘܕܪܐ ܕܐܝܬ ܠܗ ܐܘܪܟܐ ܐܚܪܢܐ. ܐܦ ܠܐ ܕܒܡܨܥܬܐ ܐܝܬܘܗܝ ܡܩܒܠ ܡܠܬܐ ܕܚܘܕܪܐ </div>
            <div type="s" n="6">ܐܝܟ ܕܠܡܐܡܪ ܕܝܢ ܐܠܘ ܠܐ ܠܡܠܬܐ ܕܗ̇ܝ ܕܣܝܡ ܐܝܢܐ ܕܡܩܒܠ ܠܬܪ̈ܬܝܗܝܢ. ܠܐ ܡܬܐܡܪ. ܕܐܚܪܢܐ ܝܬܝܪ ܡܢ ܐܚܪܢܐ. </div>
            <div type="s" n="7">ܡܕܝ̣ܢ ܠܘ ܟܠ ܐܝܠܝܢ ܕܡܢ ܙܢܐ ܡܩܒܠܝܢ ܗ̇ܝ ܕܝܬܝܪ. ܡܢ </div>
         </div>
         <div type="par" n="8">
            <div type="s" n="1">ܐܝܠܝܢ ܕܐܬܐܡܪ ܗܟܝܠ ܐܦܠܐ ܕܝܠܢܝ ܠܙܢܘܬܐ. ܕܡܝܘܬܐ ܕܝܢ ܘܠܐ ܕܡܝܘܬܐ ܗܝ ܒܠܚܘܕ
               ܥܠ ܙܢܘܬܐ ܡܬܐܡܪܐ. ܠܝܬ ܓܝܪ ܡܕܡ ܕܕܡ̇ܐ ܐܚܪܢܐ ܠܐܚܪܢܐ ܒܡܕܡ ܐܚܪܝܢ. ܐܠܐ ܐܢ ܒܗ̇ܝ ܕܙܢܐ ܐܝܬܘܗܝ. </div>
            <div type="s" n="2">ܡܕܝܢ ܕܝܠܝܬܐ ܗܝ ܕܙܢܘܬܐ ܗ̇ܝ ܕܢܬܐܡܪ ܕܕܡ̇ܐ ܘܠܐ ܕܡ̇ܐ. </div>
         </div>
         <div type="par" n="9">
            <div type="s" n="1">ܠܐ ܕܝܢ ܙܕܩ̇ ܠܡܫܬܓܫܘ̇. ܕܠܡܐ ܢܐܡܪ ܠܢ ܐܢܫ ܕܚܠܦ ܙܢܘܬܐ ܡܩܕܡܢܘܬܐ ܥܒܕܝܢܢ.
               ܕܣܓ̈ܝܐܬܐ ܡܢ ܐܝܠܝܢ ܕܠܘܬ ܡܕܡ ܚܫܒܝܢܢ ܥܡܗ. ܗ̇ܝ ܠܡ ܓܝܪ ܕܐܟ̈ܣܝܣ ܘܕܝ̈ܐܬܣܝܣ. ܡܢ ܐܝܠܝܢ ܕܠܘܬ
               ܡܕܡ ܐܝܬܝܗܝܢ. </div>
            <div type="s" n="2">ܐܝܟ ܕܠܡܐܡܪ ܓܝܪ ܥܠ ܟܠ ܓܢ̈ܣܐ. ܐܝܠܝܢ ܕܕܐܝܟ ܗܠܝܢ ܗ̇ܝ ܕܠܘܬ ܡܕܡ ܡܬܐܡܪܐ.
               ܕܚܕܐ ܚܕܐ ܡܢܗܝܢ ܕܝܢ ܘܠܐ ܚܕܐ. ܝܕܥܬܐ ܓܝܪ ܡ̇ܢ ܓܢܣܐ ܐܝܬܝܗ̇ ܕܠܘܬ ܡܕܡ܁ ܕܡܢ ܐܚܪܢܐ ܡܬܐܡܪܐ.
               ܕܐܢܫ ܓܝܪ ܡܬܐܡܪܐ ܝܕܥܬܐ. </div>
            <div type="s" n="3">ܡܢ ܚܕܐ ܚܕܐ ܡܢܗܝܢ ܕܝܢ ܘܠܐ ܚܕܐ ܡܢ ܗ̇ܢܝܢ ܕܐܝܬܝܗܝܢ ܕܡܢ ܐܚܪ̈ܢܝܬܐ ܡܬܐܡܪ̈ܢ.
               ܐܟܙܢܐ ܕܓܪܡܛܝܩܘܬܐ ܠܐ ܡܬܐܡܪܐ ܕܡܢ ܦܠܢܝܬ ܓܪܡܛܝܩܘܬܐ. ܘܐܦܠܐ ܡܘܣܝܩܘܪܘܬܐ ܕܡܢ ܦܠܢܝܬ
               ܡܘܣܝܩܘܪܘܬܐ. ܐܠܐ ܐܢ ܟܒܪ ܐܝܟ ܕܒܓܢܣܐ ܐܦ ܗܠܝܢ ܡܬܐܡܪ̈ܢ. ܡܢ ܐܝܠܝܢ ܕܠܘܬ ܡܕܡ܁ ܐܟܙܢܐ
               ܕܓܪܡܛܝܩܘܬܐ ܡܬܐܡܪܐ ܕܦܠܢܝܬ ܝܕܥܬܐ̣. ܠܐ ܗܘܐ ܕܦܠܢܝܬ ܓܪܡܛܝܩܘܬܐ. ܘܡܘܣܝܩܘܪܘܬܐ ܕܦܠܢܝܬ ܝܕܥܬܐ̣.
               ܠܐ ܗܘܐ ܕܦܠܢܝܬ ܡܘܣܝܩܘܪܘܬܐ. ܗܟܢܐ ܟܠ ܚܕܐ ܚܕܐ ܡܢܗܝܢ ܠܐ ܐܝܬܝܗܝܢ ܡܢ ܐܝܠܝܢ ܕܠܘܬ ܡܕܡ܁ </div>
            <div type="s" n="4">ܡܬܐܡܪܝܢܢ ܕܝܢ ܙܢܝ̈ܐ ܥܠ ܟܠ ܚܕܐ ܗܠܝܢ ܓܝܪ ܐܦ ܠܢ ܐܝܬ. ܝܕܘ̈ܥܐ ܓܝܪ ܡܬܐܡܪܝܢܢ
               ܒܗ̇ܝ ܕܐܝܬ ܠܢ ܟܠ ܚܕܐ ܚܕܐ ܡܢ ܝܕܥ̈ܬܐ. ܡܕܝܢ ܗܠܝܢ ܐܝܬܝܗܘܢ ܐܦ ܙܢ̈ܝܐ. ܟܠ ܚܕܐ ܚܕܐ ܡܢܗܝܢ
               ܒܗ̇ܢܝܢ ܕܒܙܒܢ ܘܒܐܝܢܐ ܙܢܐ ܐܝܬܝܢ ܡܬܐܡܪܝܢܢ. ܗܠܝܢ ܕܝܢ ܠܐ ܐܝܬܝܗܝܢ ܡܢ ܐܝܠܝܢ ܕܠܘܬ ܡܕܡ܁ </div>
            <div type="s" n="5">ܘܐܦܢ ܢܗܘܐ ܬܘܒ ܕܐܝܬ ܡܕܡ ܕܗ̣ܘ ܟܕ ܗ̣ܘ ܒܙܢܐ ܘܠܘܬ ܡܕܡ ܐܝܬܘܗܝ ܠܐ ܫܟܝܪܐ
               ܕܒܬܪ̈ܝܗܘܢ ܓܢ̈ܣܐ ܗ̣ܘ ܟܕ ܗ̣ܘ ܢܬܡܢ̣ܐ. </div>
         </div>
      </div>
      <div type="ch" n="9">
         <div type="par" n="1">
            <div type="s" n="1">ܥܠ ܕܠܩܘܒܠܝܘܬܐ. ܡܩܒܠ ܕܝܢ ܗ̇ܘ ܕܠܡܥܒܕ ܘܠܡܚܫ. ܕܠܩܘܒܠܝܘܬܐ ܘܝܬܝܪܘܬܐ
               ܘܒܨܝܪܘܬܐ̣. ܠܡܚܡܘ ܓܝܪ ܘܠܡܩܪܘ ܕܠܩܘܒܠܐ [ܕܠܡܚܡ] ܡܬܚܡ ܠܗ̇ܝ ܕܠܡܩܪܘ ܠܡܬܗܢܝܘ ܠܗ̇ܝ ܕܠܡܬܬܥܩܘ. </div>
            <div type="s" n="2">ܡܕܝܢ ܡܩܒܠܐ ܗܝ ܕܝܬܝܪ ܐܦ ܕܠܡܥܒܕ ܕܝܬܝܪ ܘܐܦ ܗ̇ܝ ܕܠܡܫܚ </div>
         </div>
         <div type="par" n="2">
            <div type="s" n="1">ܥܠ ܗܠܝܢ ܗܟܝܠ ܐܡܝܪ̈ܢ. ܐܡܝܪ ܕܝܢ ܐܦ ܥܠ ܐܝܠܝܢ ܕܗ̣ܘ ܕܣܝܡ ܒܐܝܠܝܢ ܕܠܘܬ ܡܕܡ܁
               ܕܒܢܣܝܒܘܬ ܫܡܐ ܡܢ ܐܝܠܝܢ ܕܣܝ̈ܡܢ ܡܬܐܡܪ. </div>
            <div type="s" n="2">ܥܠ ܫܪܟܐ ܕܝܢ ܗܢܘ ܕܝ̣ܢ ܕܐܡܬܝ. ܘܕܐܝܟܐ ܘܕܐܝܬ. ܡܛܠ ܕܢܗܝܪ̈ܐ ܘܠܐ ܡܕܡ ܐܚܪܢ
               ܥܠ ܐ̈ܦܝ ܗܠܝܢ ܡܬܐܡܪ ܣܛܪ ܡܢ ܐܝܠܝܢ ܕܒܫܘܪܝܐ ܐܬܐܡܪ ܕܐܝܬ ܡ̇ܢ ܡܫܘܕܥ ܗ̇ܘ ܕܡܚܙܩ ܘܣܐܝܢ ܘܗ̇ܘ
               ܕܐܝܟܐ. ܐܟܙܢܐ ܕܒܠܘܩܝܘܢ ܘܐܚܪ̈ܢܝܬܐ ܐܝܠܝܢ ܕܥܠܝܗܝܢ ܐܬܐܡܪ </div>
         </div>
      </div>
      <div type="ch" n="10">
         <div type="par" n="1">
            <div type="s" n="1">ܐܦ ܥܠ ܗܠܝܢ ܕܝܢ ܓܢ̈ܣܐ ܕܐܬܬܣܝܡܘ ܐܝܠܝܢ ܕܐܬܩܕܡܘ ܐܬܐܡܪ. ܬܘܒ ܕܠܩܘܒܠܝܘܬܐ܀
               ܥܠ ܕܠܩܘܒܠܝܘܬܐ ܕܝܢ ܕܒܟܡܐ ܙܢ̈ܝܐ ܡܥܕܝܢܢ ܕܢܣܝܡ܁ ܕܠܩܘܒܠܐ ܐܬܐܡܪ. </div>
            <div type="s" n="2">ܡܬܐܡܪ ܕܝܢ ܕܣܝܡ ܚܕ ܠܘܩܒܠ ܚܒܪܗ. ܐܝܟ ܡܢ ܐܝܠܝܢ ܕܠܘܬ ܡܕܡ܁ ܐܘ ܐܝܟ
               ܕܠܩܘܒܠܝܘܬܐ ܐܘ ܐܝܟ ܓܠܝܙܘܬܐ ܘܐܝܬܘܬܐ ܐܘ ܐܝܟ ܩܛܦܣܝܣ ܘܐܦܘܦܣܝܣ. </div>
            <div type="s" n="3">ܟܠ ܚܕ ܡܢ ܗܠܝܢ ܐܝܬܝܗܝܢ ܕܠܩܘܒܠܐ ܕܚ̈ܕܕܐ ܐܝܟ ܕܒܦܣܝܩܘܬܐ ܠܡܐܡܪ ܗܠܝܢ ܠܘܬ
               ܡܕܡ܁ ܐܟܙܢܐ ܕܐܥܦܐ ܕܦܠܓܐ. ܐܝܟ ܕܠܩܘܒܠܐ ܕܝܢ ܒܝܫܬܐ ܠܛܒܬܐ ܐܝܟ ܕܒܓܠܝܙܘܬܐ ܕܝܢ ܘܒܐܝܬܘܬܐ ܣܡܝܘܬܐ
               ܠܚܙܬܐ. ܐܝܟ ܕܒܩܛܦܣܝܣ ܘܒܐܦܘܦܣܝܣ. ܐܟܙܢܐ ܕܝ̇ܬܒ ܘܠܐ ܝ̈ܬܒ. </div>
         </div>
         <div type="par" n="2">
            <div type="s" n="1">ܟܠ ܐܝܠܝܢ ܗܟܝܠ ܕܡܢ ܐܝܠܝܢ ܕܠܘܬ ܡܕܡ ܠܘܩܒܠ ܚ̈ܕܕܐ ܐ̈ܢܝ̣ܢ. ܗܠܝܢ ܕܐܝܬܝܗܝܢ
               ܕܕܠܩܘܒܠܐ ܡܬܐܡܪ̈ܢ̇. ܐܘ ܐܝܟܢ ܕܗ̣ܘ ܐܚܪܢܝܐܝܬ. ܐܟܙܢܐ ܕܐܥܦܐ ܠܦܠܓܐ ܗ̇ܘ ܡܐ ܕܐܝܬܘܗܝ ܐܟܘܬܗ
               ܡܬܐܡܪ ܐܥܦܐ. ܐܦ ܝܕܥܬܐ ܕܝܢ ܠܝܕܘܥܐ ܐܝܟ ܕܠܘܬ ܡܕܡ ܗ̇ܘ ܕܐܝܬܘܗܝ ܣܝܡܐ ܠܩܘܒܠܗ ܘܡܬܐܡܪܐ ܝܕܥܬܐ
               ܗ̇ܘ ܡܐ ܕܐܝܬܝܗ̇ ܕܝܕܘܥܬܢܐ. ܘܝܕܘܥܬܢܐ ܕܝܢ ܗ̇ܘ ܡܐ ܕܐܝܬܘܗܝ ܠܘܬ ܗ̇ܘ ܕܠܩܘܒܠܗ ܣܝܡ ܡܬܐܡܪ ܝܕܥܬܐ.
               ܝܕܘܥܬܢܐ ܓܝܪ ܒܡܕܡ ܡܬܐܡܪ ܝܕܘܥܬܢܐ ܒܝܕܥܬܐ. </div>
         </div>
         <div type="par" n="3">
            <div type="s" n="1">ܟܠ ܕܝܢ ܕܠܩܘܒܠܐ ܣܝܡܢ ܐܝܟ ܐܝܠܝܢ ܕܠܘܬ ܡܕܡ ܐ̈ܢܝܢ ܗ̇ܘ ܡܐ ܕܐܝܬܝܗܝܢ. ܘܠܐ
               ܠܓܡܪ ܡܬܐܡܪ̈ܢ ܠܘܬ ܚ̈ܕܕܐ̣. ܕܠܩܘܒܠܐ ܡ̇ܢ ܓܝܪ ܕܚ̈ܕܕܐ ܡܬܐܡܪ̈ܢ. ܠܐ ܓܝܪ ܛܒܬܐ ܠܒܝܫܬܐ ܡܬܐܡܪܐ
               ܛܒܬܐ. ܐܠܐ ܕܠܩܘܒܠܐ. ܘܐܦܠܐ ܚܘܪܐ ܕܐܘܟܡܐ. ܐܠܐ ܕܠܩܘܒܠܐ. </div>
            <div type="s" n="2">ܐܝܟܢܐ ܦܪ̈ܝܫܝܢ ܐܢܘܢ ܕܠܩܘ̈ܒܠܝܐ ܡܢ ܚ̈ܕܕܐ̣. </div>
            <div type="s" n="3">ܟܠ ܕܠܩܘܒܠܝ̈ܘܬܐ ܕܕܐܝܟ ܗܠܝܢ ܐܝܬܝܗܘܢ. ܐܝܟ ܕܒܗܘܢ ܡܟܢܝܢ ܠܡܗܘܐ. ܐܘ ܒܗܘܢ
               ܕܡܢ ܡܬܟܢܝܢ ܐܢܢܩܐ ܒܚܕ ܡܢܗܘܢ ܢܗܘܐ ܕܠܝܬ ܡܕܡ ܒܡܨܥܬܗܘܢ. </div>
            <div type="s" n="4">ܐܟܙܢܐ ܕܟܘܪܗܢܐ ܘܚܘܠܡܢܐ ܒܓܘܫܡܐ ܕܚܝܘܬܐ ܡܟܢ ܠܡܗܘܐ. ܐܢܢܩܐ ܕܚܕ ܡܢܗܘܢ ܢܗܘܐ
               ܒܓܘܫܡܐ ܕܚܝܘܬܐ. ܐܘ ܚܘܠܡܢܐ ܐܘ ܟܘܪܗܢܐ. ܒܡܢܝܢܐ ܕܝܢ ܝܬܝܪ ܐܘ ܡܫܡܠܝܢܐ ܡܬܟܢܐ: ܘܐܠܨܐ ܕܚܕ ܡܢܗܘܢ
               ܢܗܘܐ ܒܡܢܝܢܐ. ܐܘ ܕܝܬܝܪ ܐܘ ܡܫܡܠܝܐ. ܘܠܝܬ ܒܡܨܥܬܗ ܗܠܝܢ ܡܕܡ܁ ܘܠܐ ܒܝܬ ܟܘܪܗܢܐ ܠܚܘܠܡܢܐ. ܘܠܐ
               ܒܝܬ ܝܬܝܪܐ ܠܡܫܡܠܝܐ. </div>
            <div type="s" n="5">ܕܗܢ̇ܘܢ ܓܝܪ ܕܠܐ ܐܠܨܐ ܠܡܗܘܐ̣. ܕܚܕ ܡܢܗܘܢ ܕܠܗܠܝܢ ܐܝܬ ܡܨܥܬܐ. ܐܟܙܢܐ ܕܐܘܟܡܐ ܘܚܘܪܐ ܒܓܘܫܡܐ ܡܟܢ ܠܡܗܘܐ. ܘܠܐ ܐܠܨܐ ܕܚܕ ܡܢܗܘܢ ܢܗܘܐ ܒܓܘܫܡܐ. ܠܘ ܓܝܪ ܟܠ ܚܘܪܐ ܐܘ ܐܘܟܡܐ ܐܝܬܘܗܝ. ܐܦ ܒܝܫܐ ܕܝܢ ܘܡܝܬܪܘܬܐ. ܡܬܟܢܐ ܥܠ ܒܪܢܫܐ ܘܥܠ ܐܚܪ̈ܢܐ ܣܓ̈ܝܐܐ. ܠܐ ܕܝܢ ܐܠܨܐ ܕܚܕ ܡܢܗܘܢ ܢܗܘܐ ܒܗܘܢ ܕܥܠܝܗܘܢ ܡܬܟܢܐ. ܠܐ ܓܝܪ ܟܠ ܡܕܡ ܒܝ̣ܫܐ ܐܘ ܚܦܝܛܐ ܐܝܬܘܗܝ. </div>
            <div type="s" n="6">ܘܐܝܬ ܡܨܥܬܐ ܠܗܠܝܢ. ܐܟܙܢܐ ܕܒܝܬ ܚܘܪܐ ܠܐܘܟܡܐ. ܦܐܘܢ ܘܝܘܪܩܐ. ܘܟܠ ܓܘ̈ܢܐ
               ܐܚܪ̈ܢܐ. ܒܝܬ ܒܝ̣ܫܐ ܠܚܦܝܛܐ ܗ̇ܘ ܐܝܢܐ ܕܠܐ ܒܝܫ ܘܠܐ ܚܦܝܛ. </div>
            <div type="s" n="7">ܥܠ ܚܕܚ̈ܕܢܐ ܓܝܪ ܣܝܡܝܢ ܫܡ̈ܗܐ ܕܐܝܠܝܢ ܕܒܡܨܥܬܐ. ܐܟܙܢܐ ܕܒܝܬ ܚܘܪܐ ܠܐܘܟܡܐ.
               ܦܐܘܢ ܘܝܘܪܩܐ ܥܠ ܚܕܚ̈ܕܢܐ ܕܝܢ ܫܡ̈ܗܐ ܠܝܬ ܕܢܬܬܣܝܡܘܢ ܥܠ ܐܝܠܝܢ ܕܒܡܨܥܬܐ. ܒܐܦܘܦܣܝܣ ܓܝܪ
               ܡܬܦܪܫܝܢ. ܐܝܢܐ ܕܗ̇ܘܐ ܟܠ ܚܕ ܚܕ ܡܢܗܘܢ. ܐܟܙܢܐ ܕܠܐ ܙܕܝܩܐ ܘܠܐ ܥ̇ܘܠܐ. ܘܠܐ ܫܟܝܪܐ ܘܠܐ ܒܝ̣ܫܐ. </div>
         </div>
         <div type="par" n="4">
            <div type="s" n="1">ܓܠܝܙܘܬܐ ܕܝܢ ܘܐܝܬܘܬܐ ܡܬܐܡܪܐ ܥܠ ܚܕ ܘܗ̣ܘ ܟܕ ܗ̣ܘ. ܐܟܙܢܐ ܕܚܙܬܐ ܘܣܡܝܘܬܐ ܥܠ
               ܥ̈ܝܢܐ. ܟܘܠܢܐܝܬ ܕܝܢ ܠܡܐܡܪ̣. ܒܗ̇ܘ ܡܐ ܕܡܟܢܐ ܐܝܬܘܬܐ ܠܡܗܘܐ ܒܗ̇ܢܘܢ ܡܬܐܡܪܐ ܗ̇ܝ ܐܚܪܬܐ. </div>
            <div type="s" n="2">ܕܓܠܝܙܐ ܗܝܕܝܢ ܐܡܪܝܢܢ ܗ̇ܘ ܡܐ ܕܡܩܒܠ ܠܐܝܬܘܬܐ ܐܡܬܝ ܕܗ̣ܘ ܡܐ ܕܒܗ ܡܟܢ ܠܡܗܘܐ.
               ܘܐܡܬܝ ܡܟܢ ܠܡܗܘܐ. ܘܠܐ ܐܝܬ ܠܗ ܫ̈ܢܐ ܓܝܪ ܐܡܪܝܢܢ. ܠܘ ܗ̇ܘ ܕܠܝܬ ܠܗ ܫ̈ܢܐ. ܘܣܡܝܐ ܠܐ ܗܘܐ ܠܗ̇ܘ
               ܕܠܝܬ ܠܗ ܢܘܗܪܐ. ܐܠܐ ܠܗ̇ܘ ܐܝܢܐ ܕܠܝܬ ܠܗ ܗ̇ܘ ܡܐ ܕܡܟܢ ܠܡܗܘܐ ܠܗ. ܐܝܬ ܓܝܪ ܕܡܢ ܝܠܕܗܘܢ ܠܐ ܫ̈ܢܐ
               ܘܠܐ ܚܙܬܐ ܐܝܬ ܠܗܘܢ. ܠܐ ܡܬܐܡܪܝܢ ܕܠܐ ܫ̈ܢܐ ܘܣܡ̈ܝܐ. </div>
            <div type="s" n="3">ܗ̇ܝ ܕܝܢ ܕܢܬܓܠܙ ܘܕܐܝܬ ܠܗܢܐ ܐܝܬܝܗ̇ ܓܠܝܙܘܬܐ ܘܐܝܬܘܬܐ. ܐܝܬܘܬܐ ܡ̇ܢ ܓܝܪ
               ܐܝܬܝܗ̇ ܚܙܬܐ. ܓܠܝܙܘܬܐ ܕܝܢ ܣܡܝܘܬܐ. ܠܡܗܘܐ ܕܝܢ ܚܙܬܐ ܠܐ ܐܝܬܝܗ̇ ܚܙܬܐ ܐܦ ܠܐ ܣܡܝܐ ܢܗܘܐ ܐܝܬܝܗ̇
               ܕܣܡܝܘܬܐ. ܓܠܝܙܘܬܐ ܓܝܪ ܣܡܝܘܬܐ ܐܝܬܝܗ̇. ܕܣܡܝܐ ܕܝܢ ܢܗܘܐ ܓܠܝܙ. ܠܐ ܓܠܝܙܘܬܐ ܐܝܬܝܗ̇. </div>
            <div type="s" n="4">ܬܘܒ ܐܝܬܝܗ̇ ܣܡܝܘܬܐ ܒܗ ܒܙܢܐ ܒܣܡܝܐ ܐܝܬܝܗ̇. ܘܡܬܟܢܝܐ ܬܪ̈ܬܝܗܝܢ ܒܗ ܟܕ ܒܗ.
               ܐܠܐ ܣܡܝܐ ܡ̇ܢ ܡܬܐܡܪ ܒܪܢܫܐ. ܣܡܝܘܬܐ ܕܝܢ ܠܐ ܡܬܐܡܪܐ ܒܪ ܐܢܫܐ. </div>
            <div type="s" n="5">ܡܣܬܒܪܐ ܓܝܪ ܕܣܝܡ ܠܘܩܒܠ ܗܢܐ ܗ̇ܝ ܕܓܠܝܙ. ܘܗ̇ܝ ܕܐܝܬ ܠܗ ܐܝܟ ܓܠܝܙܘܬܐ
               ܘܐܝܬܘܬܐ. ܙܢܐ ܓܝܪ ܕܕܠܩܘܒܠܝܘܬܐ ܣܝܡ ܗ̣ܘ ܟܕ ܗ̣ܘ. ܐܟܙܢܐ ܓܝܪ ܕܣܡܝܘܬܐ ܠܘܩܒܠ ܚܙܬܐ. ܗܟܢܐ ܐܦ
               ܕܣܡܝܐ ܢܗܘܐ ܠܘܩܒܠ ܗ̇ܘ ܕܐܝܬ ܠܗ ܚܙܬܐ ܣܝܡ܁ </div>
            <div type="s" n="6">ܠܝܬ ܕܝܢ ܘܐܦ ܠܐ ܚܕܐ ܬܚܝܬ ܩܛܦܣܝܣ ܘܐܦܘܦܣܝܣ. ܩܛܦܣܝܣ ܘܐܦܘܦܣܝܣ [ܩܛܦܣܝܣ
               ܘܐܦܘܦܣܝܣ] ܩܛܦܣܝܣ ܓܝܪ ܡܠܬܐ ܐܝܬܝܗ̇ ܕܦܣܩܐ ܕܐܝܢ. ܐܦܘܦܣܝܣ ܕܠܐ. ܬܚܝܬ ܬܪ̈ܬܝܗܝܢ ܕܝܢ ܠܘ ܡܠܬܐ. </div>
            <div type="s" n="7">ܡܬܐܡܪ̈ܢ ܕܝܢ ܐܦ ܗܠܝܢ ܕܠܩܘܒܠ ܚ̈ܕܕܐ ܐ̈ܢܝܢ. ܐܝܟ ܩܛܦܣܝܣ ܘܐܦܘܦܣܝܣ. ܐܦ ܓܝܪ
               ܕܠܩܘܒܠܐܝܬ ܣܝܡܐ ܕܗܠܝܢ ܙܢܐ ܗܘ̣ ܟܕ ܗܘ̣. ܐܝܟܢܐ ܕܒܙܒܢ ܩܛܦܣܝܣ ܠܘܬ ܐܦܘܦܣܝܣ ܐܝܬܝܗ̇ ܕܠܩܘܒܠܐ.
               ܐܟܙܢܐ ܕܝ̇ܬܒ ܘܠܐ ܝ̇ܬܒ. ܗܟܢܐ ܐܦ ܣܘܥܪܢܐ ܕܬܚܝܬ ܟܠ ܚܕܐ ܚܕܐ ܡܢܗܝܢ ܐܝܬܘܗܝ ܕܠܩܘܒܠܐ ܗ̇ܘ ܕܝ̇ܬܒ
               ܠܘܩܒܠ ܗ̇ܘ ܕܠܐ ܝ̇ܬܒ. </div>
            <div type="s" n="8">ܒܐܝܬܘܬܐ ܓܝܪ ܘܒܓܠܝܙܘܬܐ̣. ܕܠܘ ܠܘܩܒܠ ܚ̈ܕܕܐ ܕܐܝܟ ܐܝܠܝܢ ܕܠܘܬ ܡܕܡ ܓܠܝܐ ܗܝ
               ܠܐ ܓܝܪ ܡܬܐܡܪ ܗ̇ܘ ܡܐ ܕܐܝܬܘܗܝ ܡܢ ܗ̇ܘ ܕܠܩܘܒܠܗ. ܚܙܬܐ ܓܝܪ ܠܐ ܐܝܬܝܗ̇ ܕܣܡܝܘܬܐ ܚܙܬܐ. ܘܐܦ ܠܐ
               ܐܚܪܢܝܐܝܬ. ܘܠܐ ܠܓܡܪ ܠܘܬܗ ܡܬܐܡܪܐ. ܗܟܘܬ ܕܝܢ ܐܦܠܐ ܣܡܝܘܬܐ ܡܬܐܡܪܐ ܣܡܝܘܬܐ ܕܚܙܬܐ. ܘܠܐ ܚܙܬܐ
               ܕܣܡܝܘܬܐ. ܐܠܐ ܓܠܝܙܘܬܐ ܕܚܙܬܐ ܡܬܐܡܪܐ ܣܡܝܘܬܐ ܕܐܝܬܝܗ̇ ܚܙܬܐ. </div>
            <div type="s" n="9">ܕܬܘܒ ܟܠ ܐܝܠܝܢ ܕܠܘܬ ܡܕܡ ܥܛܦܝܢ ܕܠܩܘܒܠܐ ܡܬܐܡܪܝܢ. ܐܝܟܢܐ ܕܐܦ ܣܡܝܘܬܐ ܐܢ
               ܐܝܬܝܗ̇ ܗܟܘܬ ܡܢ ܕܠܘܬ ܡܕܡ܁ ܐܦ ܗܝ̣ ܥܛܦܐ. ܗܟܘܬ ܠܘܬ ܕܠܩܘܒܠܐ ܠܘܬ ܗ̇ܘ ܡܐ ܕܠܘܬܗ ܡܬܐܡܪܐ ܗܘܬ.
               ܐܠܐ ܠܐ ܥܛܦܐ. ܠܐ ܓܝܪ ܡܬܐܡܪܐ ܚܙܬܐ ܕܣܡܝܘܬܐ ܚܙܬܐ. </div>
         </div>
         <div type="par" n="5">
            <div type="s" n="1">ܐܦ ܠܐ ܕܝܢ ܐܝܟ ܐܝܠܝܢ ܕܕܠܩܘܒܠܐ ܐܝܬܝܗܝܢ ܐܝܠܝܢ ܕܒܓܠܝܙܘܬܐ ܘܒܚܙܬܐ ܡܬܐܡܪ̈ܢ.
               ܡܢ ܗܠܝܢ ܓܠܝܐ. </div>
            <div type="s" n="2">ܕܐܝܠܝܢ ܓܝܪ ܕܕܠܩܘܒܠܐ ܠܝܬ ܡܕܡ ܒܡܨܥܬܐ ܕܐܠܨܐ ܕܒܗ ܢܗܘܐ ܡܟܢ. ܐܘ ܡܢ ܐܝܠܝܢ
               ܕܢܗܘܐ ܡܬܟܢܐ ܡܢ ܚܕܐ ܡܢܗܝܢ. ܐܡܝܢܐܝܬ ܓܝܪ ܒܝܢܬ ܗܠܝܢ ܓܝܪ ܠܐ ܡܕܡ ܕܐܝܬܘܗܝ ܚܕ ܡܢܗܘܢ ܐܠܨܐ
               ܕܢܗܘܐ ܒܗ̇ܘ ܕܡܩܒܠ. ܐܟܙܢܐ ܕܥܠ ܚܘܠܡܢܐ ܘܥܠ ܟܘܪܗܢܐ ܝܬܝܪܐ ܘܡܫܡܠܝܐ. ܒܡܨܥܬ ܗܠܝܢ ܓܝܪ ܡܕܡ ܠܐ
               ܡܥܘܟ ܠܡܗܘܐ. ܬܘܒ ܕܝܢ ܐܝܬ ܗܘ ܘܐܦ ܕܗܠܝܢ ܡܕܡ ܒܡܨܥܬܐ. ܕܠܐ ܐܠܨܐ ܕܢܗܘܐ ܚܕ ܡܢܗܘܢ ܒܗ̇ܘ ܡܐ
               ܕܡܩܒܠ. ܐܠܐ ܐܢ ܗ̇ܘ ܡܐ ܕܒܟܝܢܐ ܐܝܬ ܠܗ. ܐܟܙܢܐ ܕܒܢܘܪܐ ܚܡܝܡܘܬܐ ܐܝܬܝܗ̇. ܘܒܬܠܓܐ ܚܘܪܘܬܐ.
               ܒܐܝܠܝܢ ܕܝܢ ܕܦܪܝܫܝܢ ܐܠܨܐ ܕܚܕ ܡܢ ܬܪ̈ܝܢ ܢܗܘܐ. ܘܠܐ ܕܐܝܟܢܐ ܕܢܓܕܫ. ܠܐ ܓܝܪ ܡܨܝܐ ܕܢܘܪܐ ܩܪܝܪܐ
               ܬܗܘܐ. ܘܐܦ ܠܐ ܬܠܓܐ ܐܘܟܡܐ. ܐܝܟܢܐ ܕܒܟܠ ܙܢܐ ܠܐ ܐܠܨܐ ܕܒܐܝܢܐ ܕܡܩܒܠ ܚܕ ܡܢ ܬܪ̈ܝܢ ܢܗܘܐ. ܐܠܐ
               ܒܠܚܘܕ ܐܝܠܝܢ ܕܒܟܝܢܐ ܒܠܚܘܕ ܢܗܘܐ. ܘܒܗܠܝܢ ܦܪܝܫܐܝܬ. ܚܕ ܠܘ ܟܠ ܐܝܟ ܕܓܕܫܐ. </div>
            <div type="s" n="3">ܥܠ ܓܠܝܙܘܬܐ ܕܝܢ ܘܐܝܬܘܬܐ ܘܠܐ ܚܕ ܡܢ ܐܝܠܝܢ ܕܐܬܐܡܪ ܫܪܝܪܐ. ܠܐ ܓܝܪ ܐܡܝܢܐܝܬ
               ܐܠܨܐ ܕܢܗܘܐ. ܒܗ̇ܘ ܕܡܩܒܠ ܚܕ ܡܢܗܘܢ ܗܘ ܓܝܪ ܕܠܐ ܡܟܢ ܕܬܗܘܐ ܠܗ ܚܙܬܐ. ܠܐ ܣܡܝܐ ܘܠܐ ܚܙܝܐ ܡܬܐܡܪ
               ܕܐܝܬܘܗܝ. ܐܟܙܢܐ ܕܠܐ ܗܘܐ ܗܢ̣ܝܢ ܟܕ ܗܢ̣ܝܢ ܐܝܬܝܗܝܢ ܕܠܩܘܒ̈ܠܝܬܐ ܕܐܝܟ ܗܠܝܢ. ܐܝܠܝܢ ܕܠܝܬ ܠܗܝܢ
               ܡܕܡ ܒܡܨܥܬܐ. ܐܠܐ ܐܦܠܐ ܕܐܝܠܝܢ ܕܐܝܬ ܠܗܝܢ ܡܕܡ ܒܡܨܥܬܐ. ܐܠܨܐ ܓܝܪ ܕܒܙܒܢ ܕܟܠ ܡܕܡ ܕܡܩܒܠ ܚܕܐ
               ܡܢܗܝܢ ܬܗܘܐ. ܐܡܬܝ ܓܝܪ ܕܡܟܢ ܠܡܗܘܐ ܐܘ ܚܙܬܐ ܐܘ ܣܡܝܘܬܐ ܘܕܐܝܟ ܗܠܝܢ. ܠܐ ܗܘܐ ܕܚܕ ܡܢܗܝܢ
               ܦܪܝܫܐܝܬ. ܐܠܐ ܕܐܡܬܝ ܕܢܓܕܫ. ܠܐ ܓܝܪ ܐܠܨܐ ܕܐܘ ܣܡܝܐ ܐܘ ܕܐܝܬ ܠܗ ܚܙܬܐ ܢܗܘܐ. ܐܠܐ ܕܐܡܬܝ ܕܓܕܫܐ
               ܢܗܘܐ. ܥܠ ܕܠܩܘ̈ܒܠܐ ܕܝܢ ܗܠܝܢ ܕܐܝܬ ܒܡܨܥܬܐ ܡܕܡ ܠܐ ܠܓܡܪ ܐܠܨܐ ܕܒܟܠ ܡܕܡ ܚܕܐ ܡܢܗܝܢ ܢܗ̈ܘܝܢ.
               ܐܠܐ ܐܦ ܒܡܢܗܝܢ ܐܦ ܒܗܠܝܢ ܦܪܝܫܐܝܬ ܚܕ </div>
            <div type="s" n="4">ܐܝܟܢܐ ܕܡܢ ܗܕܐ ܕܐܦܠܐ ܒܚܕ ܡܢ ܙܢ̈ܝܐ. ܐܝܟ ܐܝܠܝܢ ܕܠܩܘܒܠܐ ܣܝܡܝܢ ܐܝܠܝܢ
               ܕܒܓܠܝܙܘܬܐ ܘܒܐܝܬܘܬܐ ܕܣܝܡܝܢ ܠܘܩܒܠ ܚܕ̈ܕܐ. </div>
            <div type="s" n="5">ܬܘܒ ܥܠ ܐܝܠܝܢ ܕܕܠܩܘܒܠܐ ܠܝܬ ܡܕܡ ܕܡܨܝܐ ܠܡܩܒܠܘ ܘܠܡܫܬܚܠܦܘ ܠܚ̈ܕܕܐ. ܐܠܐ ܐܢ
               ܒܟܝܢܐ ܡܕܡ ܐܘ ܒܗ̇ܘ ܡܐ ܕܐܝܬ ܠܗ. ܐܟܙܢܐ ܕܒܢܘܪܐ ܚܡܝܡܘܬܐ. ܘܒܚܘܠܡܢܐ ܕܢܬܡܨܐ ܠܡܬܟܪܗܘ. ܘܒܚܘܪܐ
               ܠܡܗܘܐ ܐܘܟܡܐ. ܚܡܝܡܐ ܕܢܗܘܐ ܩܪܝܪܐ. ܘܚܦܝܛܐ ܒܝ̣ܫܐ ܘܡܢ ܒܝ̣ܫܐ ܚܦܝܛܐ ܡܨܝܐ ܠܡܗܘܐ. ܒܝ̣ܫܐ ܓܝܪ ܟܕ
               ܒܡ̈ܠܐ ܫܦܝܪ̈ܬܐ ܡܬܟܢܝܐ̣. ܐܦܢ ܩܠܝܠ ܡܕܡ ܡܫܬܘܫܛ ܕܢܗܘܐ ܡܝܬܪ. ܐܢ ܕܝܢ ܚܕܐ ܙܒܢ ܘܩܠܝܠ ܫܘܫܛܐ
               ܢܣܒ̣. ܓܠܝܐ ܕܡܫܡܠܝܐܝܬ ܢܫܬܚܠܦ ܟܕ ܣ̇ܓܝ ܫܘܫܛܐ. ܐܡܝܢܐܝܬ ܓܝܪ ܝܬܝܪ ܗܘ̇ܐ ܦܫܝܩ ܠܙܘܥܐ ܠܘܬ
               ܡܝܬܪܘܬܐ. ܐܦ ܩܠܝܠ ܡܕܡ ܠܫܘܘܫܛܐ ܢܣܒ ܡܢ ܫܘܪܝܐ. ܐܝܟܢܐ ܕܐܦ ܒܗܕܐ ܩܠܝܠ ܢܗܘܐ ܕܡܫܡܠܝܐܝܬ ܠܐܝܬܘܬܐ
               ܕܠܩܘܒܠܐ ܡܫܬܘܫܛ. ܐܠܐ ܒܙܒܢܐ ܢܣܛܐ ܡܢ ܐܝܬܘܬܗ. ܥܠ ܓܠܝܙܘܬܐ ܗܟܝܠ ܘܐܝܬܘܬܐ ܠܐ ܡܨܝܐ ܕܢܗܘܐ
               ܫܘܚܠܦܐ ܠܚ̈ܕܕܐ. ܡܢ ܐܝܬܘܬܐ ܓܝܪ ܠܓܠܝܙܘܬܐ ܗܘ̇ܐ ܫܘܚܠܦܐ. ܡܢ ܓܠܝܙܘܬܐ ܕܝܢ ܠܐܝܬܘܬܐ ܠܐ ܡܨܝܐ. ܠܐ
               ܓܝܪ ܗ̇ܘ ܕܗܘ̇ܐ ܣܡܝܐ ܡܨܝܐ ܕܬܘܒ ܢܚܙܐ. ܘܐܦܠܐ ܓܒܚܗ ܕܩܘܨܬܢܐ ܢܗܘܐ. ܘܐܦ ܠܐ ܕܠܐ ܫ̈ܢܐ ܕܫ̈ܢܐ
               ܢܩܢܐ. </div>
         </div>
         <div type="par" n="6">
            <div type="s" n="1">ܟܠ ܕܝܢ ܕܐܝܟ ܕܒܩܛܦܣܝܣ ܘܒܐܦܘܦܣܝܣ ܕܠܩܘܒܠܝܝܢ ܓܠܝܐ ܕܐܦ ܠܐ ܒܚܕ ܡܢ ܙܢ̈ܝܐ
               ܕܐܬܐܡܪ ܕܠܩܘܒܠܝܝܢ ܒܠܚܘܕ ܥܠ ܗܠܝܢ ܐܠܨܐ ܕܐܡܝܢܐܝܬ ܗ̇ܘ ܡ̇ܢ ܕܓܠܝܐ ܢܗܘܐ ܘܗ̇ܘ ܫܪܝܪܐ. </div>
            <div type="s" n="2">ܐܦܠܐ ܓܝܪ ܥܠ ܐܝܠܝܢ ܕܕܠܩܘܒܠܐ ܐܠܨܐ ܐܡܝܢܐܝܬ ܕܚܕ ܬܗܘܐ ܫܪܝܪܐ ܘܚܕ ܕܓܠܐ.
               ܘܐܦܠܐ ܥܠ ܐܝܠܝܢ ܕܠܘܬ ܡܕܡ܁ ܘܐܦ ܠܐ ܥܠ ܐܝܬܘܬܐ ܘܓܠܝܙܘܬܐ. ܐܝܟ ܙܢܐ ܕܟܘܪܗܢܐ ܘܚܘܠܡܢܐ ܕܠܩܘܒܠܐ.
               ܐܦܠܐ ܐܝܠܝܢ ܕܠܐ ܗܕܐ ܘܠܐ ܗܕܐ ܠܐ ܫܪܝܪܐ ܘܠܐ ܕܓܠܐ. ܗܟܘܬ ܕܝܢ ܐܦ ܐܥܦܐ ܦܠܓܐ ܐܝܟ ܕܡܢ ܐܝܠܝܢ
               ܕܠܘܬ ܡܕܡ ܕܠܩܘܒܠܝܢ. ܘܠܝܬ ܡܢܗܘܢ ܘܠܐ ܚܕ ܡܢܗܘܢ. ܘܠܐ ܫܪܝܪܐ ܘܠܐ ܕܓܠܐ. ܘܐܦ ܠܐ ܐܝܠܝܢ ܕܥܠ
               ܓܠܝܙܘܬܐ ܘܐܝܬܘܬܐ. ܐܟܙܢܐ ܕܚܙܬܐ ܘܣܡܝܘܬܐ. ܟܠܢܐܝܬ ܕܝܢ ܡܢ ܐܝܠܝܢ ܕܐܦܠܐ ܒܚܕܐ ܡܢ ܓܠܝܙܘܬܐ
               ܡܬܐܡܪ̈ܢ. ܘܠܐ ܡܕܡ ܫܪܝܪܐ ܘܠܐ ܕܓܠܐ. ܟܠ ܓܝܪ ܕܡܬܐܡܪ̈ܢ ܒܠܥܕ ܡܢ ܓܕܝܠܘܬܐ ܡܬܐܡܪ̈ܢ. </div>
            <div type="s" n="3">ܘܠܐ ܒܠܚܘܕ ܐܠܐ ܝܬܝܪܐܝܬ ܢܣܬܒܪܐ ܕܓܕܫ ܡܕܡ ܕܐܝܟ ܗܢܐ. ܐܦ ܥܠ ܐܝܠܝܢ ܕܡܬܐܡܪܝܢ
               ܕܠܩ̈ܘܒܠܝܐ ܒܓܕܝܠܘܬܐ. ܠܡܬܚܠܡܘ ܓܝܪ ܣܘܩܪܛܝܣ ܠܡܬܟܪܗܘ ܣܘܩܪܛܝܣ ܕܠܩܘܒܠܝܐ ܗܝ. ܐܠܐ ܐܦܠܐ ܒܐܝܠܝܢ
               ܕܕܐܝܟ ܗܠܝܢ ܐܠܨܐ ܐܡܝܢܐܝܬ ܒܚܕܐ ܡܢܗܝܢ ܬܗܘܐ ܕܓܠܐ. ܟܕ ܐܝܬܘܗܝ ܡ̇ܢ ܣܘܩܪܛܝܣ ܢܗܘܐ ܗ̇ܘ ܡ̇ܢ
               ܫܪܝܪܐ̇. ܘܗ̇ܘ ܕܓܠܐ. ܟܕ ܠܝܬ ܓܝܪ ܬܪ̈ܬܝܗܝܢ ܕܓ̈ܠܬܐ. ܐܦ ܠܐ ܓܝܪ ܠܟܪܗܘ ܘܠܐ ܠܡܬܚܠܡܘ ܫܪܝܪܐ. ܟܕ
               ܗܘ ܠܝܬܘܗܝ ܟܠ ܟܠܗ ܣܘܩܪܛܝܣ. </div>
            <div type="s" n="4">ܥܠ ܓܠܝܙܘܬܐ ܕܝܢ ܟܕ ܠܝܬ ܘܠܐ ܚܕܐ ܡܢܗܝܢ ܫܪܪܐ. ܟܕ ܕܝܢ ܠܘ ܐܡܝܢܐܝܬ ܫܪܝܪܐ.
               ܠܡܗܘܐ ܓܝܪ ܚܙܬܐ ܠܣܘܩܪܛܝܣ ܠܕܢܗܘܐ ܣܡܝܐ ܕܠܩܘܒܠܐ ܐܝܟ ܓܠܝܙܘܬܐ ܠܐܝܬܘܬܐ. ܟܕ ܐܝܬ ܠܗ ܕܝܢ ܠܐ
               ܐܠܨܐ ܕܚܕܐ ܡܢܗܝܢ ܕܫܪܝܪܐ ܐܘ ܕܓܠܐ ܬܗܘܐ. ܐܡܬܝ ܓܝܪ ܕܠܐ ܥܕܟܝܠ ܡܟܢ ܕܢܗܘܐ ܬܪ̈ܬܝܗܝܢ ܕܓ̈ܠܢ. ܕܟܠ
               ܟܠܗ ܕܝܢ ܠܐ ܟܕ ܐܝܬܘܗܝ ܣܘܩܪܛܝܣ. ܘܗܟܢܐ ܬܪ̈ܬܗܝܢ ܕܓܠܐ. ܘܗ̇ܝ ܕܐܝܬ ܠܗ ܚܙܬܐ. ܘܗ̇ܝ ܕܣܡܝܐ ܗܘ. </div>
            <div type="s" n="5">ܥܠ ܐܦܘܦܣܝܣ ܘܩܛܦܣܝܣ ܐܢ ܬܗܘܐ ܘܐܢ ܠܐ ܬܗܘܐ. ܚܕܐ ܗܘܝܐ ܕܓܠܐ ܘܐܚܪܬܐ ܫܪܝܪܬܐ.
               ܕܢܬܟܪܗ ܕܝܢ ܣܘܩܪܛܝܣ ܘܕܠܐ ܢܬܟܪܗ. ܟܕ ܐܝܬܘܗܝ ܗ̣ܘ̣. ܓܠܝܐ ܗܝ ܕܚܕܐ ܡܢܗܝܢ ܫܪܝܪܐ ܐܘ ܕܓܠܐ. ܘܟܕ
               ܠܝܬܘܗܝ ܗܟܢܐ. ܕܢܬܟܪܗ ܓܝܪ ܗ̇ܘ ܡ̇ܢ ܕܠܝܬܘܗܝ ܕܓܠܐ. ܘܕܠܐ ܢܬܟܪܗ ܕܝܢ ܫܪܝܪܐ ܐܝܟ ܕܥܠ ܗܠܝܢ ܒܠܚܘܕ
               ܕܝܠܝܬܐ ܗܝ ܕܐܡܝܢܐܝܬ ܚܕܐ ܡܢܗܝܢ ܫܪܝܪܬܐ ܐܘ ܕܓܠܬܐ ܬܗܘܐ. ܟܠ ܐܝܠܝܢ ܕܐܝܟ ܩܛܦܣܝܣ ܘܐܦܘܦܣܝܣ
               ܕܠܩܘܒܠܝܝܢ. </div>
         </div>
      </div>
      <div type="ch" n="11">
         <div type="par" n="1">
            <div type="s" n="1">ܕܠܩܘܒܠܐ ܕܝܢ ܡܢ ܐܢܢܩܐ ܠܛܒܬܐ ܒܝܫܬܐ. ܗܕܐ ܕܝܢ ܓܠܝܐ ܕܒܟܠ ܙܢܐ. ܐܟܙܢܐ
               ܕܟܘܪܗܢܐ ܘܚܘܠܡܢܐ ܘܙܕܝܩܘܬܐ ܘܥܘܠܘܬܐ. ܘܠܒܝܒܘܬܐ ܘܕܚܘܠܬܢܘܬܐ. ܗܟܢܐ ܕܝܢ ܐܦ ܥܠ ܐܚܪ̈ܢܝܬܐ.
               ܠܒܝܫܘܬܐ ܕܝܢ ܐܝܬ ܐܡܬܝ ܕܠܛܒܬܐ ܬܗܘܐ ܕܠܩܘܒܠܐ. ܘܐܝܬ ܐܡܬܝ ܕܒܝܫܬܐ. ܠܗ̇ܘ ܓܝܪ ܕܣܓܝܐܘܬܐ ܢܗܘܐ
               ܐܢܫ ܒܒܝܫܬܐ̣. ܕܠܩܘܒܠܐ ܒܒܝܫܬܐ. </div>
            <div type="s" n="2">ܥܠ ܩܠܝܠ ܕܝܢ ܚ̇ܙܐ ܐܢܫ ܠܐܝܕܐ ܕܐܝܟ ܗܕܐ. ܥܠ ܣܓܝܐܝ̈ܬܐ ܕܝܢ ܐܡܝܢܐܝܬ ܕܛܒܬܐ
               ܕܠܩܘܒܠܐ ܗܝ ܕܒܝܫܬܐ. </div>
            <div type="s" n="3">ܬܘܒ ܕܝܢ ܐܝܠܝܢ ܕܕܠܩܘܒܠܐ ܠܐ ܐܠܨܐ. ܐܢ ܟܕ ܚܕܐ ܡܢܗܝܢ ܕܬܗܘܐ ܐܦ ܕܫܪܟܐ. ܟܕ
               ܚ̈ܠܝܡܐ ܓܝܪ ܟܠܗܘܢ. ܚܘܠܡܢܐ ܡܢ ܢܗܘܐ. ܟܘܪܗܢܐ ܕܝܢ ܠܐ. ܗܟܘܬ ܕܝܢ ܐܦ ܟܕ ܟܠ ܕܚܘܪ̈ܐ ܐܝܬܝܗܘܢ
               ܚܘܪܘܬܐ ܡ̇ܢ ܬܗܘܐ. ܐܘܟܡܘܬܐ ܕܝܢ ܠܐ. </div>
            <div type="s" n="4">ܬܘܒ ܐܢ ܗ̣ܘ ܕܣܘܩܪܛܝܣ ܚܠܝܡ ܠܗ̇ܝ ܕܣܘܩܪܛܝܣ ܟܪܝܗ. ܕܠܩܘܒܠܐ ܐܝܬܝܗ̇. ܠܐ ܡܨܝܐ
               ܕܐܟܚܕܐ ܬܪ̈ܬܝܗܝܢ ܒܗ ܟܕ ܒܗ ܠܡܗܘܐ. ܠܐ ܡܨܝܐ ܕܟܕ ܚܕ ܡܢ ܐܝܠܝܢ ܕܕܠܩܘܒܠܐ ܢܗܘܐ ܐܦ ܕܫܪܟܐ ܗ̣ܘ.
               ܟܕ ܐܝܬܘܗܝ ܓܝܪ ܚܠܝܡܐ ܣܘܩܪܛܝܣ. </div>
         </div>
         <div type="par" n="2">
            <div type="s" n="1">ܝܕܝܥܐ ܕܝܢ ܕܐܦ ܥܠܘܗܝ ܟܕ ܥܠܘܗܝ ܡܟܢܢ ܕܠܩ̈ܘܒܠܝܬܐ ܕܠܡܗܘܐ. ܟܘܪܗܢܐ ܡܢ ܓܝܪ
               ܘܚܘܠܡܢܐ ܒܓܘܫܡܐ ܕܚܝܘܬܐ. ܚܘܪܘܬܐ ܕܝܢ ܘܐܘܟܡܘܬܐ ܐܝܟ ܕܠܡܐܡܪ ܒܓܘܫܡܐ. ܙܕܝܩܘܬܐ ܕܝܢ ܘܥܘܠܘܬܐ
               ܒܢܦܫܐ ܕܒܪܢܫܐ. </div>
            <div type="s" n="2">ܐܠܨܐ ܕܝܢ ܕܟܠܗܝܢ ܕܠܩ̈ܘܒܠܝܬܐ. ܐܘ ܒܗ ܒܓܢܣܐ ܢܗ̈ܘܝܢ ܐܘ ܒܓ̈ܢܣܐ ܕܕܠܩܘܒܠܐ.
               ܐܘ ܗ̣ܢܝܢ ܢܗܘܝܢ ܓܢ̈ܣܐ. ܚܘܪܐ ܓܝܪ ܘܐܘܟܡܐ ܒܗ ܒܓܢܣܐ. ܓܘܢܐ ܓܝܪ ܓܢܣܗܘܢ. ܙܕܝܩܘܬܐ ܕܝܢ ܘܥܘܠܘܬܐ
               ܒܓܢܣܐ ܕܕܠܩܘܒܠܐ. ܗ̇ܘ ܡ̇ܢ ܒܡܝܬܪܘܬܐ. ܕܠܐ ܛܒܬܐ ܕܝܢ ܘܒܝܫܬܐ. ܠܐ ܐܝܬܝܗܝܢ ܒܓ̈ܢܣܐ. ܐܠܐ ܗ̣ܢܝܢ
               ܐܝܬܝܗܝܢ ܓܢ̈ܣܐ. ܕܢܗܘܘܢ ܕܐܚܪܢܐ. </div>
         </div>
      </div>
      <div type="ch" n="12">
         <div type="par" n="1">
            <div type="s" n="1">ܥܠ ܩܕܝܡܘܬܐ ܘܐܚܪܝܘܬܐ. ܕܩܕܝܡ ܕܝܢ ܐܚܪܢܐ ܡܢ ܐܚܪܢܐ ܡܬܡܐܡܪ ܪܒܝܥܐܝܬ. ܩܕܡܝܐ
               ܓܝܪ ܘܡܪܢܝܐ. ܥܠ ܙܒܢܐ ܕܒܗ ܩܫܝܫ ܐܚܪܢܐ ܡܢ ܐܚܪܢܐ ܡܬܐܡܪ ܘܥܬܝܩ. ܒܗ̇ܝ ܓܝܪ ܕܙܒܢܐ ܣܝܓܐܐ ܗܘܐ
               ܕܩܫܝܫ ܘܥܬܝܩ ܡܬܐܡܪ. ܕܬܪ̈ܬܝܢ ܕܝܢ ܗ̇ܘ ܕܠܐ ܥ̇ܛܦ ܒܢܩܝܦܘܬܐ ܕܗ̇ܘ ܕܐܝܬܘܗܝ. ܐܟܙܢܐ ܕܗ̇ܘ
               ܕܒܬܪ̈ܬܝܢ ܩܕܝܡ܁ ܟܕ ܬܪ̈ܝܢ ܡܢ ܓܝܪ ܢܩܝܦܝܢ ܒܪܫܥܬܗ ܚܕ ܢܗܘܐ. ܟܕ ܚܕ ܕܝܢ ܢܗܘܐ. ܠܘ ܐܢܢܩܐ ܗܝ
               ܕܬܪ̈ܝܢ ܢܗܘܘܢ. ܡܕܝܢ ܠܐ ܥܛܦ ܡܢ ܚܕ ܢܩܝܦܘܬܐ [ܕܬܪ̈ܝܢ] ܬܗܘܐ ܠܕܫܪܟܐ. ܩܕܡܝܐ ܕܝܢ ܡܣܬܒܪ ܕܐܝܬܘܗܝ
               ܕܕܐܝܟ ܗܢܐ ܡܢ ܗ̇ܘ ܕܠܐ ܥܛܦ ܕܢܗܘܐ ܢܩܝܦܘܬܐ. </div>
            <div type="s" n="2">ܕܬܠܬܐ ܕܝܢ ܐܝܟ ܕܒܛܟܣܐ ܡܬܐܡܪ ܩܕܡܝܐ. ܐܟܙܢܐ ܕܥܠ ܝ̈ܕܥܬܐ ܘܡ̈ܠܐ. ܘܝ̈ܕܥܬܐ
               ܓܝܪ ܡ̈ܚܘܝܢܝܬܐ ܐܝܬ ܩܕܡܝܐ ܘܐܚܪܢܐ ܒܛܟܣܐ ܣܘܪܓܕܐ ܓܝܪ ܩܕܡܝܐ ܒܛܟܣܐ ܕܟ̈ܬܝܒܐ ܘܒܓܪܡܛܝܩܘܬܐ
               ܐܣܛܘ̈ܟܣܐ ܩܕܡ̈ܝܐ ܕܐ̈ܬܘܬܐ. ܒܡ̈ܠܐ ܕܝܢ ܗܟܘܬ ܥܠܬܐ ܕܬܫܥܝܬܐ ܩܕܡܝܐ ܗܝ ܒܛܟܣܗ̇. </div>
            <div type="s" n="3">ܬܘܒ ܕܝܢ ܣܛܪ ܡܢ ܐܝܠܝܢ ܕܐܬܐܡܪ ܫܦܝܪܐ ܘܝܬܝܪ ܡܝܩܪܐ ܒܩܕܡܝܐ. ܘܗܫܐ ܗ̇ܘ
               ܕܒܟܝܢܐ ܡܥܕܝܢ ܓܝܪ ܐܦ ܣܓ̈ܝܐܐ ܕܠܐܝܠܝܢ ܕܡܝܩܪܝܢ ܘܝܬܝܪ ܢܩܝܪܝܢ ܥܠܝܗܘܢ ܠܡܐܡܪ ܐܢܘܢ ܩ̈ܕܡܝܐ.
               ܐܝܬܘܗܝ ܕܝܢ ܟܐܡܬ ܗܢܐ ܕܛܒ ܢܘܟܪܝ ܡܢ ܙܢ̈ܝܐ. </div>
         </div>
         <div type="par" n="2">
            <div type="s" n="1">ܗܠܝܢ ܕܡܬܐܡܪܝܢ ܙܢ̈ܝܐ ܕܗ̣ܘ ܩܕܡܝܐ. ܕܐܝܟ ܗܠܝܢ ܐܝܬܝܗܘܢ. </div>
            <div type="s" n="2">ܡܣܬܒܪܐ ܕܝܢ ܣܛܪ ܡܢ ܐܝܠܝܢ ܕܐܬܐܡܪ ܕܐܚܪܢܐ ܗܘ ܙܢܐ ܕܗ̇ܘ ܩܕܡܝܐ̇. ܗܠܝܢ ܕܝܢ
               ܕܥܛܦܝܢ ܕܠܩܘܒܠܐ ܕܢܩܝܦܘܬܐ ܕܗ̇ܝ ܕܐܝܬܝܗܘܢ ܐܝܬܝܗ̇ ܥܠܬܐ. ܐܘ ܐܝܟܢܐ ܗܟܝܠ ܕܚܕ ܡܢ ܬܪ̈ܝܢ ܢܗܘܐ
               ܩܕܝܡ ܒܗܘܝܗ ܘܠܝܐܝܬ ܒܟܝܢܐ ܡܬܐܡܪ. </div>
            <div type="s" n="3">ܕܐܝܬ ܗܟܝܠ ܐܝܠܝܢ ܕܐܝܟ ܗܠܝܢ ܓܠܝܐ. ܕܢܗܘܐ ܓܝܪ ܒܪܢܫܐ ܥ̇ܛܦ ܕܒܢܩܝܦܘܬܐ ܕܗ̇ܝ
               ܕܢܗܘܐ ܠܡܠܬܐ ܫܪܝܪܬܐ ܕܥܠܘܗܝ. ܐܢ ܓܝܪ ܐܝܬܘܗܝ ܒܪ ܐܢܫܐ ܫܪܝܪܐ ܗܝ ܡܠܬܐ ܕܗ̇ܘ ܐܡܪܝܢܢ ܕܐܝܬܘܗܝ ܒܪ
               ܐܢܫܐ. ܘܥܛܦܐ ܗܝ. ܐܢ ܓܝܪ ܫܪܝܪܐ ܗܝ ܡܠܬܐ ܕܐܝܬܘܗܝ ܒܪ ܐܢܫܐ. ܐܝܬܝܗ̇ ܕܝܢ ܡܠܬܐ ܫܪܝܪܐ ܠܐ ܗܘܐ
               ܥܠܬܐ ܕܗ̇ܝ ܕܢܗܘܐ ܣܘܥܪܢܐ. ܣܘܥܪܢܐ ܡ̇ܢ ܓܝܪ ܡܬܚܙܐ ܕܐܝܬܘܗܝ ܥܠܬܐ ܕܬܗܘܐ ܫܪܝܪܐ ܡܠܬܐ. ܕܢܗܘܐ ܓܝܪ
               ܣܘܥܪܢܐ ܕܫܪܝܪܐ ܡܠܬܐ ܐܘ ܕܕܓܠܐ ܢܗܘܐ. </div>
            <div type="s" n="4">ܐܝܟܢܐ ܕܒ̈ܚܡܫܐ ܙܢܝ̈ܢ ܢܬܐܡܪ ܩܕܡܝܐ. </div>
         </div>
      </div>
      <div type="ch" n="13">
         <div type="par" n="1">
            <div type="s" n="1">ܥܠ ܐܟܚܕܐ. ܐܟܚܕܐ ܕܝܢ ܡܬܐܡܪ ܦܫܝܛܐܝܬ ܡ̇ܢ ܘܛܒ ܡܪܢܐܝܬ. ܕܗ̇ܢܘܢ ܕܗܘܝܗܘܢ ܒܗ
               ܟܕ ܒܗ ܒܙܒܢܐ̣. ܘܠܐ ܚܕ ܡܢܗܘܢ ܩܕܝܡ ܠܚܒܪܗ ܡܬܐܡܪ. </div>
            <div type="s" n="2">ܒܟܝܢܐ ܕܝܢ ܐܟܚܕܐ ܐܝܠܝܢ ܕܥܛܦܢ ܡ̇ܢ ܒܢܩܝܦܘܬܐ ܕܗܘܝܗܘܢ. ܟܕ ܠܝܬ ܥܠܬܐ ܕܚܕܐ
               ܡܢ ܚܒܪܬܗ̇ ܬܗܘܐ ܐܝܬܝܗ̇. ܐܟܙܢܐ ܕܥܡ ܐܥܦܐ ܘܦܠܓܗ ܥܛܦܢ ܓܝܪ ܗܠܝܢ. ܦܠܓܐ ܓܝܪ ܕܐܥܦܐ ܐܝܬܘܗܝ. ܘܟܕ
               ܦܠܓܐ ܐܝܬܘܗܝ ܐܥܦܐ ܐܝܬܘܗܝ ܘܟܕ ܐܦ ܠܐ ܚܕ ܐܝܬܘܗܝ ܥܠܬܐ ܕܢܗܘܐ ܕܚܒܪܗ. </div>
            <div type="s" n="3">ܘܐܝܢܐ ܕܡܢܗ ܟܕ ܡܢܗ ܕܓܢܣܐ ܡ̈ܬܦܠܓܢ ܒܚ̈ܕܕܐ ܐܝܟ ܚܕ ܒܟܝܢܐ ܡܬܐܡܪ̈ܢ. </div>
            <div type="s" n="4">ܕܦܠܝܓܢ ܕܝܢ ܡܢ ܚ̈ܕܕܐ ܒܗ ܟܕ ܒܗ ܒܦܘܠܓܐ. ܐܟܙܢܐ ܕܦܪܚܬܐ ܘܗ̈ܠܟܬܐ ܘܐܝܠܝܢ
               ܕܒܡ̈ܝܐ. ܗܠܝܢ ܓܝܪ ܦܠܝܓܝܢ ܡܢ ܚ̈ܕܕܐ ܡܢܗ ܟܕ ܡܢܗ ܕܓܢܣܐ. ܚܝ̈ܘܬܐ ܓܝܪ ܡ̈ܬܦܠܓܢ ܠܗܠܝܢ. ܠܗ̈ܠܟܬܐ
               ܘܠܦܪ̈ܚܬܐ ܘܠܐܝܠܝܢ ܕܒ̈ܡܝܐ. ܘܠܐ ܩܕܝܡܐ ܐܘ ܐܚܪܢܐ ܚܕܐ ܡܢ ܗܠܝܢ ܠܚܒܪܬܗ̇. ܐܠܐ ܐܟܚܕܐ ܡܣܬܒܪܐ
               ܕܐܝܬܝܗܝܢ ܒܟܝܢܐ. ܐܢ ܕܝܢ ܢܬܦܠܓܢ ܘܡܢ ܟܠ ܚܕܐ ܚܕܐ ܡܢ ܗܠܝܢ. ܬܘܒ ܐܟܙܢܐ ܕܚ̈ܝܘܬܐ ܗ̈ܠܟܬܐ
               ܘܦܪ̈ܚܬܐ ܘܕܒ̈ܡܝܐ. </div>
            <div type="s" n="5">ܢܗܘܐ ܡܕܝܢ ܐܦ ܗܠܝܢ ܐܟܚܕܐ ܒܟܝܢܐ ܟܠ ܐܝܠܝܢ ܕܡܢܗ ܟܕ ܡܢܗ ܕܓܢܣܐ ܒܗ ܟܕ ܒܗ
               ܒܦܘܠܓܐ. ܐܝܬ ܓܢ̈ܣܐ ܕܐܡܝܢܐܝܬ ܩܕܝܡܝܢ ܠܐܕܫ̈ܐ. ܠܐ ܓܝܪ ܥܛܦܝܢ ܒܢܩܝܦܘܬܐ ܕܗܘܝܗܘܢ ܐܟܙܢܐ ܕܗܢܝܢ
               ܕܒ̈ܡܝܐ ܐܝܬܝܗܝ̣ܢ ܚ̈ܝܘܬܐ. ܒܚܝܘܬܐ ܕܝ̣ܢ. ܠܘ ܡܢ ܐܢܢܩܐ ܕܬܗܘܐ ܐܝܠܝܢ ܕܒ̈ܡܝܐ ܥܡܪܝܢ. </div>
            <div type="s" n="6">ܒܟܝܢܐ ܐܟܚܕܐ ܡܬܐܡܪ ܟܠ ܐܝܠܝܢ ܕܥܛܦܝܢ ܒܢܩܝܦܘܬܐ ܕܗܘܝܗܘܢ. ܟܕ ܠܘ ܥܠܬܐ ܚܕܐ ܠܚܒܪܬܗ̇ ܠܡܗܘܐ ܐܝܬ ܐܦ ܐܝܠܝܢ ܕܡܢܗ ܟܕ ܡܢܗ ܕܓܢܣܐ ܡ̈ܬܦܠܓܢ ܒ̈ܚܕܕܐ. ܦܫܝܛܐܝܬ ܕܝܢ ܐܝܟ ܚܕܐ ܐܝܬܘܗܝ. ܗ̣ܢܘܢ ܕܗܘܝܗܘܢ ܒܗ ܒܙܒܢܐ ܐܝܬܘܗܝ. ܥܠ ܡܬܬܙܝܥܢܘܬܐ.܀ </div>
         </div>
      </div>
      <div type="ch" n="14">
         <div type="par" n="1">
            <div type="s" n="1">ܕܡܬܬܙܝܥܢܘܬܐ ܕܝܢ ܫܬܐ ܓܢ̈ܣܝܢ ܐܝܬܝܗ̇. ܗܘܝܐ. ܚܘܒܠܐ. ܬܪܒܝܬܐ. ܒܘܨܪܐ.
               ܫܘܓܢܝܐ. ܫܘܚܠܦܐ ܕܡܢ ܕܘܟܬܐ ܠܕܘܟܬܐ. </div>
            <div type="s" n="2">ܙܘ̈ܥܐ ܓܝܪ ܐܚܪ̈ܢܝܐ ܓܠܝܐ̣ ܕܦܪ̈ܝܫܝܢ ܡܢ ܚ̈ܕܕܐ. ܠܐ ܓܝܪ ܐܝܬܘܗܝ ܗܘܝܐ ܚܘܒܠܐ.
               ܘܐܦ ܠܐ ܬܪܒܝܬܐ ܒܘܨܪܐ. ܘܠܐ ܫܘܚܠܦܐ ܕܡܢ ܕܘܟܬܐ ܠܕܘܟܬܐ. ܗܟܘܬ ܕܝܢ ܐܦ ܐܚܪ̈ܢܐ. ܥܠ ܫܘܓܢܝܐ ܕܝܢ
               ܐܝܬ ܒܥܬܐ ܡܕܡ̣܁ ܕܐܟܒܪ ܐܠܨܐ ܕܗ̇ܘ ܕܡܫܬܓܢܐ ܒܚܕ ܡܢ ܙܘ̈ܥܐ ܕܫܪܟܐ ܡܫܬܓܢܐ. </div>
            <div type="s" n="3">ܗܕܐ ܕܝܢ ܠܐ ܫܪܝܪܐ. ܐܝܟ ܕܠܡܐܡܪ ܓܝܪ ܒܟܠܗܘܢ ܗܠܝܢ ܚ̈ܫܐ ܐܘ ܒ̈ܣܓܝܐܐ ܓܕܫܐ
               ܕܡܫܬܓܢܝܢ. ܟܕ ܐܦܠܐ ܚܕ ܡܢ ܙܘ̈ܥܐ ܐܚܪ̈ܢܐ ܡܫܬܘܬܦܝܢ. ܠܐ ܓܝܪ ܬܪܒܝܬܐ ܐܠܨܐ ܕܬܬܙܝܥ ܒܗ̇ܘ ܕܒܚ̈ܫܐ
               ܡܫܬܚܠܦ ܘܐܦ ܠܐ ܒܘܨܪܐ. ܗܟܘܬ ܐܦ ܥܠ ܗܠܝܢ ܐܚܪ̈ܢܐ. ܐܝܟܢܐ ܕܐܚܪܢܐ ܢܗܘܐ ܫܘܓܢܝܐ ܣܛܪ ܡܢ ܙܘ̈ܥܐ
               ܐܚܪ̈ܢܐ. ܐܢ ܓܝܪ ܗ̣ܘ ܟܕ ܗ̣ܘ ܙܕ̇ܩ ܗܘܐ ܕܗ̇ܘ ܒܨܝܪ ܒܪܝܫ ܬܪܒܝܬܗ ܢܪܒܐ ܐܘ ܢܬܒܨܪ ܐܘ ܡܢ ܙܘܥ̈ܐ
               ܐܚܪ̈ܢܐ ܢܬܢܩܦ ܠܗ. ܐܠܐ ܠܐ ܐܠܨܐ. </div>
            <div type="s" n="4">ܗܟܘܬ ܕܝܢ ܐܦܠܐ ܗ̇ܘ ܕܪܒܐ. ܐܘ ܒܙܘܥܐ ܐܚܪܢܐ ܡܬܬܙܝܥ ܕܢܫܬܓܢܐ ܥܡ ܗ̇ܘ ܕܪܒܐ.
               ܐܠܐ ܐܝܬ ܐܝܠܝܢ ܕܪܒܝܢ ܘܠܐ ܡܫܬܓܢܝܢ. ܐܟܙܢܐ ܕܛܛܪܓܘܢܘܢ. ܘܝܕܝܥܐܝܬ ܡܬܪܟܒ ܕܪܒ̇ܐ ܡ̇ܢ. ܠܐ ܕܝܢ
               ܡܫܬܓܢܐ ܠܡܕܡ܁ </div>
            <div type="s" n="5">ܗܟܘܬ ܕܝܢ ܐܦ ܥܠ ܐܚܪ̈ܢܐ ܕܕܐܝܟ ܗܠܝܢ. ܡܕܝܢ ܐܚܪ̈ܢܐ ܐܝܬܝܗܘܢ ܙܘܥ̈ܐ ܡܢ
               ܚ̈ܕܕܐ. </div>
         </div>
         <div type="par" n="2">
            <div type="s" n="1">ܦܫܝܛܐܝܬ ܕܝܢ ܐܝܬܝܗ̇ ܕܠܩܘܒܠܝܘܬܐ ܕܙܘܥ̈ܐ ܢܘܚܐ. ܟܠܚܕ ܚܕ ܡܢܗܘܢ. ܓܢܣܐ ܕܝܢ
               ܠܗܘܝܐ ܚܒܠܐ. ܠܒܘܨܪܐ ܬܪܒܝܬܐ ܠܫܘܚܠܦܐ ܕܝܢ ܕܡܢ ܕܘܟܬܐ ܠܕܘܟܬܐ ܢܘܚܐ. ܝܬܝܪܐܝܬ ܡܣܬܒܪܐ ܕܐܝܬܘܗܝ.
               ܟܒܪ ܐܢ ܠܕܘܟܬܐ ܕܠܩܘܒܠܐ ܡܫܬܚܠܦ. ܐܟܙܢܐ ܕܠܬܚܬ ܠܥܠ ܘܕܠܥܠ ܠܬܚܬ. </div>
            <div type="s" n="2">ܫܪܟܐ ܕܝܢ ܕܙܘܥ̈ܐ̣ ܫܠܝ̈ܡܐ ܦܫܝܩܐ ܠܡܬܠ. ܕܐܢ ܐܝܬ ܡܕܡ ܕܕܠܩܘܒܠܐ. ܕܡ̇ܐ ܕܝܢ
               ܕܐܝܬ ܡܕܡ ܕܕܠܩܘܒܠܐ ܐܠܐ ܐܢ ܐܢܫ ܐܦ ܥܠ ܗܢܐ ܥܠ ܢܘܚܐ ܕܒܙܢܐ. ܕܠܩܘܒܠܐ ܢܣܝܡ܁ ܐܘ ܕܠܩܘܒܠܝܘܬܗ
               ܫܘܚܠܦܐ ܕܙܢܐ ܠܕܠܩܘܒܠܐ. ܐܟܙܢܐ ܕܥܠ ܫܘܚܠܦܐ ܕܒܕܘܟܬܐ ܠܢܘܚܐ ܕܒܕܘܟܬܐ. ܐܘ ܫܘܚܠܦܐ ܕܒܕܘܟܬܐ
               ܠܕܠܩܘܒܠܐ ܟܕ ܫܘܚܠܦܐ ܢܗܘܐ ܠܗ ܕܐܝܠܝܢ ܙܢܝ̈ܐ. </div>
         </div>
      </div>
      <div type="ch" n="15">
         <div type="par" n="1">
            <div type="s" n="1">ܗ̇ܝ ܕܐܝܬ. ܗ̇ܝ ܕܐܝܬ ܒ̈ܙܢܝܐ ܣܓ̈ܝܐܐ ܡܬܐܡܪܐ. ܐܦܢ ܐܝܟ ܐܟܣ̈ܝܣ ܘܕܝ̈ܬܣܝܣ. ܐܘ
               ܒܙܢܐ ܐܚܪܢܐ. ܡܬܐܡܪܝܢ ܓܝܪ ܕܐܝܕܥܬܐ ܡܕܡ ܐܝܬ ܠܢ ܐܘ ܡܝܬܪܘܬܐ. ܐܘ ܟܡܝܘܬܐ. ܐܟܙܢܐ ܕܢܓܕܫ ܕܐܝܬ
               ܠܐܢܫ ܪܒܘܬܐ. ܡܬܐܡܪ ܓܝܪ ܪܒܘܬܐ ܕܬܠܬ ܐܡ̈ܝܢ ܐܝܬ ܠܗ ܐܘ ܕܐܪ̈ܒܥ ܐܡ̈ܝܢ ܐܝܟܢܐ ܕܥܠ ܓܘܫܡܐ. ܐܟܙܢܐ
               ܕܡܐܢܐ ܐܘ ܟܘܬܝܢܐ ܐܝܟܢܐ ܕܒܗܕܡܐ ܐܝܟ ܥܙܩܬܐ ܕܒܐܝܕܐ ܐܘ ܗܕܡܐ ܐܝܟ ܐܝܕܐ ܐܘ ܪܓܠܐ ܐܘ ܐܝܟ ܕܒܡܐܢܐ
               ܐܝܟ ܕܒ̈ܚܛܐ ܕܒܓܪܒܐ. ܐܘ ܩܘܠܬܐ ܕܚܡܪܐ. ܕܚܡܪܐ ܓܝܪ ܐܝܬ ܒܩܘܠܬܐ ܡܬܐܡܪ. ܘܚ̈ܛܐ ܒܓܪܒܐ. ܐܘ ܐܝܟ
               ܩܢܝܢܐ. ܐܝܬ ܠܢ ܓܝܪ ܒܝܬܐ ܘܚܩ̈ܠܬܐ. </div>
            <div type="s" n="2">ܡܬܐܡܪܝܢ ܚܢܢ ܕܝܢ ܕܐܝܬ ܠܢ ܐܢܬܬܐ ܘܠܐܢܬܬܐ ܓܒܪܐ. ܕܡܝܐ ܕܛܒ ܢܘܟܪܝ ܙܢܐ ܕܐܝܬ
               ܗ̇ܘ ܕܗܫܐ ܐܬܐܡܪ. ܠܐ ܓܝܪ ܐܚܪܢܝܐܝܬ ܡܘܕܥܐ. ܗ̇ܝ ܕܐܝܬ ܐܢܬܬܐ. ܐܠܐ ܐܢ ܗ̇ܝ ܕܥܡܪܐ ܥܡܗ. </div>
            <div type="s" n="3">ܟܒܪ ܕܝܢ ܐܦ ܙܢ̈ܝܐ ܐܚܪ̈ܢܐ ܡܬܡܢܝܢ ܕܗ̇ܘ ܕܐܝܬ. ܙܢ̈ܝܐ ܕܝܢ ܕܡܥܕܝܢ ܕܢܬܐܡܪܘܢ.
               ܐܝܟ ܕܠܡܐܡܪ ܟܠܗܘܢ ܡܢ ܟܕܘ ܐܬܡܢܝܘ. </div>
         </div>
      </div>
      <div type="afterword" n="afterword">ܫܠܡ ܡܐܡܪܐ ܕܩܛܝܓܘܪܝܘܣ ܕܐܪܝܣܛܘܛܠܝܣ ܦܝܠܣܘܦܐ. ܕܡܦܩ ܡܢ ܝܘܢܝܐ ܠܣܘܪܝܝܐ. </div>
   </body>
</TAN-T>
